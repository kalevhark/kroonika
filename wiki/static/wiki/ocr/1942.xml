<?xml version="1.0" encoding="UTF-8"?>
<hist_year hist_year="1942">
<lk lk="210">
<artikkel>
Jaanuar Aastavahetusel lahkus linnanõunik M. Laurits Valgast ja asus elama Tartusse. Tema asemele määrati uueks linnanõunikuks R. Pommer.
</artikkel>
<artikkel>
1. jaanuaril lahkus Tõnu Priima linnasekretäri kohalt, kuna asub Valga gümnaasiumi ja kaubanduskooli usuõpetaja kohale.
</artikkel>
<artikkel>
2. jaanuaril algas õppetöö kõigis gümnaasiumites üle kogu Eesti. Valga gümnaasiumi ruumikasse saali oli aktuseks kogunenud hulk õpilasi ja lastevanemaid. Vaimuliku talituse pidas ja kooliruume õnnistas õp A. Tammik. Pärast seda pidas kõne koolidirektor Fr. Klement, millele järgnesid tervitused saksa välikomandandilt, maavanemalt ja linnapealt.
</artikkel>
<artikkel>
10. ja 11. jaanuaril toimusid teatris "Säde" järjekordsed "kirevad õhtud", kus kavas oli kaunis klassikaline muusika. Klaveril ja tšellol mängiti Händeli, Glinka, Mozarti ja Schuberti helitöid. Prl Leida Arro esitas viiulil Wieniawski "Romansi" ja Kreisleri "Vaibunud viis" ning prl Veera Sõber mängis klaveril Liszti "Paganini etüüd" ja Veberi "Kutse tantsule". Nendel õhtutel kanti esmakordselt ette ka Norbert-Schultze kuulus laul "Lili Marlen", mille oli revüüks seadnud Ants Piller.
</artikkel>
<artikkel>
Jaanuar Avaldati ERÜ Valgamaa komitee üleskutse elanikkonnale rindevõitlejatele talveriietuse annetamiseks.
</artikkel>
<artikkel>
Jaanuar Valgamaa koolide inspektoriks nimetati haridusdirektooriumi otsusega J. Miilimäe.
</artikkel>
<artikkel>
16. veebruaril toimus gümnaasiumi ja kaubanduskooli lastevanemate koosolek, mis algas direktori avasõnaga. Edasi oli õpetajalt T. Audova referaat teemal "Õpilasvanemate kaasabi koolikasvatuses" ja õpetaja G. Säinas andis ülevaate õpilaste korterioludest ning õpilaste tervishoiunõuetest refereeris kooliarst dr E. Gross. Esitati veel aruanne lastevanemate komitee möödunud aasta tegevusest ja viidi läbi uute esindajate valimine lastevanemate komiteesse. Lõpuks toimusid veel üldised läbirääkimised.
</artikkel>
</lk>
<lk lk="211">
<artikkel>
24. veebruaril, Vabaduspäeva puhul, panid koolinoored pärjad Vabadussõjas langenute mälestussambale Priimetsa kalmistul, millest võtsid osa ka omavalitsusjuhid. Aastapäeva aktus algas "Säde" saalis kell 16 Eesti hümniga. Aktuse avas linnapea V. Männik ja kõnega esines maavanem V. Vellner. Kontsertosas esines Valga Meestelaulu Seltsi meeskoor O. Mälki juhatusel ja sümfooniaorkester E. Teenu taktikepi all. Kell 17 toimus tänujumalateenistus linnakirikus. Õhtul süütasid koolinoored Priimetsa kalmistul leinaküünlad langenud sõdurite haudadel, samuti linnapargis kommunistide lõhutud Vabadussõja mälestussamba kohale.
</artikkel>
<artikkel>
25. veebruaril kell ½4 korraldas Valga Meestelaulu Selts linnakirikus kontserdi, kus kavas olid eesti ja saksa kirikumuusika laulud koorijuhi O. Mälgu juhatusel. Kanti ette Fr. Schuberti "Püha", K. Türnpu "Sanctus" ja L. van Beethoveni "Vaikne öö". Hr V. Paju viiuliettekannetest oli parim Tenaglia "Aaria". Orelisaade oli O. Mälgult. Ilmlik kontsertosa algas F. Paciuse "Soome lauluga" ja koosnes põhiliselt eesti heliloojate lauludest. Kontsert lõppes G. Ernesaksa lauluga "Hakkame mehed minema". Lisapalana esitas koor veel "Oleksin laululind". 
</artikkel>
<artikkel>
6. märtsil viibis Eesti Omavalitsuse juht H. Mäe Valgas, esinedes kell 19 "Säde" saalis kõnega, keda oli tulnud kuulama saalitäis rahvast. Kõnekoosolek algas sümfooniaorkestri esinemisega, mille järel andis linnapea V. Männik sõna H. Mäele.
</artikkel>
<artikkel>
13. märtsil saabus Valka 62 sõjaväelast ning 15. ja 16. märtsil veel 127 sõjaväelast, kes langesid idarindel sakslaste kätte vangi. Viimaste hulgas olid ka mõned valgalased.
</artikkel>
<artikkel>
Märts Värvilise metalli kogumise aktsiooni raames annetas Valga ap.-õigeusu kogudus kaks kirikukella ja Jaani kogudus ühe kalmistukella. Värvilist metalli andsid ka Valga välispolitsei jaoskond, Valga vangla, raudteepolitsei jaoskond ja paljud eraisikud.
</artikkel>
<artikkel>
27. märtsil viibis Tartu—Valga—Võru piirkonna komissar Kurt Meenen Valgas, võttes vastu jutulesoovijaid Valga põllumajandusjuhi ametruumis. Pärast seda toimus ühine nõupidamine jooksvates küsimustes maavanema, linnapea, prefekti ja omakaitsejuhi osavõtul. Õhtupoolikul tutvus piirkonnakomissar üksikute linna ettevõtetega ja külastas sõjaväehaiglat.
</artikkel>
<artikkel>
9. aprillil toimus "Säde" saalis Valga Vabatahtliku Tuletõrjeseltsi peakoosolek, mille avas seltsi esimees dr J. Müllerson, kes mainis omas kõnes, et kommunismiajastu ei olnud raske mitte ainult varaliste kaotuste tõttu, vaid ka inimkaotusi oli rohkesti. Nii kaotas tuletõrjepere arreteeritute ja küüditatute näol 27 ühingu liiget. Järgnevalt esitas ta ülevaate möödunud aasta tegevusest. Ühingu esimeheks valiti tagasi kauaaegne esimees dr J. Müllerson.
</artikkel>
<artikkel>
18. ja 19. aprillil korraldas Eesti Kutsekogude Keskliidu "Puhkus ja elurõõm" Valga esindus "Säde" saalis "kireva õhtu", kus laulis teatri "Estonia" ooperisolist Liidia Aadre ja teatri kontsertmeister Hugo Schüts esitas viiulipalu. Soliste saatis klaveril teatri muusikajuht Peeter-Paul Lüdig.
</artikkel>
<artikkel>
22. aprillil oli "Puhkus ja elurõõm" Tartu osakonna korraldusel "Sädes" meelelahutusõhtu, kus muusika-, laulu- ja tantsuettekannetega esinesid Tartu solistid. Õhtu kandvama osa täitsid tuntud kunstnikud R. Peenemaa viiulil ja L. Milk klaveril. Samuti sai publiku poolehoiu osaliseks endine valgalane A. Kivirähk lauluettekannetega.
</artikkel>
<artikkel>
29. ja 30. aprillil korraldas "Puhkus ja elurõõm" Valga osakond "kireva õhtu", kus külalistena esinesid "Estonia" ooperi- ja balletisolistid.
</artikkel>
<artikkel>
1. maist alustas Valgas, Lai tn 10 transpordikorraldaja juures tegevust reisibüroo kaubasaadetiste- ja reisijateveo vahelttalitajana. Kaubasaatja või reisija peab tasuma veoraha, mille vastu talle antakse veo order. Lisaks sellele on kavatsus korraldada bussiühendus Valga—Tõrva vahel, esialgselt 2-3 korda nädalas. 
</artikkel>
<artikkel>
1. mail korraldas "Puhkus ja elurõõm" Valga osakond maiõhtu, kus esinesid teatri "Estonia" solistid Olga Tiideberg, Irma Kalvet, Senta Ots ja Jaan Haabjärv ning Tallinna varieteesolistid.
</artikkel>
<artikkel>
16. ja 17. mail oli teater "Sädes" varieteeõhtu, kus esinesid Tallinna Töölisteatri, Eesti Ringhäälingu ja Tallinna varieteesolistid.
</artikkel>
</lk>
<lk lk="212">
<artikkel>
17. mail korraldati "Sädes" emadepäeva aktus, mille avas J. Soo ja aktusekõne pidas pr M. Laats. Pärast kõnet olid kavas mitmesugused ettekanded kooliõpilastelt ning "Puhkus ja elurõõm" orkestrilt. Ka kirikutes toimusid pidulikud jumalateenistused ja emadele kinnitati rinda lilli.
</artikkel>
<artikkel>
Mai Koolitöö lõpu puhul korraldati gümnaasiumis ja kaubanduskoolis pidulik aktus, mis algas vaimuliku talitusega kooli usuõpetuse õpetajalt Tõnu Priimalt. Sellele järgnes gümnaasiumi direktori Fr. Klementi ülevaade möödunud kooliaasta pingerikkast tööst ja saavutatud tulemustest. Edasi toimus küpsustunnistuste kätteandmine abiturientidele, koos heade soovidega nendele elluastumiseks. Tervitusi ütlesid veel maavanem V. Vellner, linnapea V. Männik, koolide inspektor Miilimäe ja lastevanemate komiteelt dr Tammet. Aktus lõppes Eesti rahvushümniga.
</artikkel>
<artikkel>
25. mail suri Tartu haiglas paremas elueas endine Valga koolide ja linnaarst dr Elmar Gross. Kommunistide ajal tunnistati dr Gross rahvavaenlaseks ja arreteeriti. Vanglast vabanedes asus ta Puka jaoskonna arsti kohale, kust möödunud aasta lõpul tuli tagasi Valka ja tegutses siin taas kooliarstina.
</artikkel>
<artikkel>
26. mail algasid Valgas tuletõrje kevadised õppused, kuhu oli tulnud õige rohkesti tuletõrjujaid kõikidest kompaniidest ja rühmadest. Õppusi jälgisid ka brigaadipealik dr Müllerson, linnapea V. Männik ja komandantuuri esindaja. 
</artikkel>
<artikkel>
4. juuni õhtupoolikul käisid linnavalitsuse esindajad supelbasseini olukorraga kohapeal tutvumas, kuna selle ümbrus on sõjategevuse tõttu kannatada saanud ja vajab tungivalt korrastamist. Peeti tarvilikuks esmajoones puhastada basseini lähim ümbrus. Samuti leiti, et tuleks korda teha riidehoiu maja. Sportimisvõimaluste loomiseks kavatseti juba lähemal ajal püstitada postid võrkpallimängu platsile ja hiljem korda seada ka korvpalliväljak.
</artikkel>
<artikkel>
6. juunil toimus "Sädes" Valga Meestelaulu Seltsi kontsert, mille kava koosnes peamiselt eesti heliloojate lauludest. Koori juhatas O. Mälk ja külalissolistina esines tuntud tenor Rudolf Jõks Tartust.
</artikkel>
<artikkel>
9. juuni hommikul kell ½10 algasid "Säde" saalis Eesti Kutsekogude Keskliidu Valga osakonna korraldusel õppepäevad, mille avas osakonna juhataja Tallmeister ja millest võttis osa üle 200 inimese. Päevadel rõhutati EKK osakonna "Puhkus ja elurõõm" tähtsust ja selle senist tegevust.
</artikkel>
<artikkel>
14. juunil peeti kõikides kirikutes palvejumalateenistusi, mälestamaks kõiki kodumaalt vägivaldselt äraviiduid, mobiliseeritud ja vangistatud kaasmaalasi.
</artikkel>
<artikkel>
Juuni Mõni aeg tagasi alustati supelbasseini korrastustöödega. Korda on tehtud basseini sillad ja riietusmaja ümbrus, samuti on korda seatud ka võrkpalliväljak. Kavas on veel puhastada basseini mudane põhi ja süvendada stardisildadevaheline osa.
</artikkel>
<artikkel>
Juuni Sõjaolukorrast tingituna pole jaanitulede tegemine lubatud.
</artikkel>
<artikkel>
23. juuni Algas Võidupüha pühitsemine kell 15 pärgade panekuga langenud sõjameeste haudadele Priimetsa kalmistul, kus viibisid ka maavanem V. Vellner, linnapea V. Männik, kohalik komandant, politseiülem ja omakaitse ülem.
</artikkel>
<artikkel>
1. juulist alates määrati linnasekretäriks Jaan Lõhmus, kes ühtlasi jääb täitma ka perekonnaseisu ametniku kohuseid.
</artikkel>
<artikkel>
8. juulil kogunes 40 endist partisani Valga lähedale Tuuda tallu, kus tuletati meelde sündmusi aasta eest ja meenutati lahingumälestusi. Otsustati ka tulevikus igal aastal korraldada taolisi kokkutulekuid. Lahkudes avaldati tänu Tuuda talu perenaisele lahke vastuvõtu eest.
</artikkel>
<artikkel>
8. juulil Valga vabastamispäeva hommikul mängis orkester koraali linnakiriku tornist. Kell 17 toimus pärgade panek langenud sõdurite haudadele Priimetsa kalmistul, kus pärja pani ka Eesti Omavalitsuse esindaja dr Vendt, samuti asetati pärjad Valga maa- ja linnavalitsuse poolt. Pärgadepanekul oli rivistud Valga Omakaitse aukompanii. Kalmistult liiguti linnaparki, kus süüdati tuli kommunistide lõhutud Vabadussõja mälestussamba kohale tehtud ohvrialtaril. "Sädes" toimuv aktus algas Miina Härma "Kalev ja Linda" ettekandega omakaitse orkestri esitusel, millele järgnes avasõna maavanem V. Vellnerilt. Edasi kõneles Eesti Omavalitsuse esindaja majandus- ja rahandusdirektor A. Vendt. Kõnele järgnes Valga Meestelaulu Seltsi koorilt M. Härma "Enne ja nüüd" ja T. Vettiku "Mu sünnimaa". Solistina esitas J. Haabjärv A. Kappi "Oleme Põhjamaa lapsed" ja Ülo aaria E. Aava ooperist "Vikerlased". Kontsertaktus lõppes linnapea V. Männiku lõppsõnaga.
</artikkel>
</lk>
<lk lk="213">
<artikkel>
Juulis möödus aasta Valga Omakaitse tegevusest. Esimeseks omakaitse juhiks oli ohvitseri asetäitja Holm, tema järel kapten Maripuu ja kolonelleitnant Raudmäe. Alates 1. augustist 1941 on sel kohal major Zeeman.
</artikkel>
<artikkel>
Juulis Valga jaoskonna kohtu-uurijaks määrati end Valga linnapea Th. Villa, kes on kauemat aega tegelenud kohtu- ja advokatuurialal.
</artikkel>
<artikkel>
18. ja 19. juulil toimusid "Sädes" jälle "kirevad õhtud", kus vanemuislased esitasid tantse ja laule. Rahvast oli kontserdil rohkesti ja ettekanded võeti publiku poolt kiiduavaldustega vastu.
</artikkel>
<artikkel>
26. juulil oli "Säde" aias omakaitse orkestri kontsert.
</artikkel>
<artikkel>
August Eesti Omavalitsusjuhi poolt anti välja määrus, millega kinnitati Eesti välispolitsei ja omakaitse organisatsioonilised struktuurid ja territoriaalne asetus. Selle järgi määrati Võru—Valga prefekti asukohaks Võru. Valgamaa Omakaitse maleva asukohaks sai Valga. Eesti Omavalitsuse ülesandel määras sisedirektor ametisse välispolitsei ja omakaitse juhid, nende hulgas Võru—Valga abiprefektiks Mihkel Laasi ja Võru—Valga prefekti abiks omakaitse alal kapten August Tiiveli.
</artikkel>
<artikkel>
12. augustil saabus Valka abiprefekt M. Laas ja asus oma teenistusülesannete täitmisele. 
</artikkel>
<artikkel>
18. augustil algas tööstuskooli vanemates klassides õppetöö. Õppetöö algusest esimeses klassis teatatakse hiljem.
</artikkel>
<artikkel>
18. augustil korraldas ERÜ Keskasutus "Sädes" rahvakunstiõhtu, kus segakoori juhatas Herbert Roosma ja rahvatantsijad kandsid ette rahvatantse Ullo Toomi juhatusel. Veel esinesid rahvapillimees J. Kotkas ja linnulaulude imiteerijad ning Laine Mesikäpp esitas palu eesti vana rahvakunsti vallast, mis kuulajate poolt kõik väga soojalt vastu võeti. Ettekanded lõppesid võimsa ühislauluga "Eesti lipp".
</artikkel>
<artikkel>
20. augustil korraldas teater "Säde" uue hooaja alustamiseks avaaktuse, milleks oli teatri lavale kogunenud nii vanu kui ka uusi lavajõude ja kutsutud külalisi. Pikemas sõnavõtus kirjaldas teatridirektor A. Piller teatri raskustest möödunud hooajal ja tulevikuplaanidest. Teater kavatseb ka edaspidi korraldada segaeeskavaga õhtuid, mis on vältimatud linnas viibivate sõjaväelaste pärast. Teatri juurde on palgatud "Ugalast" prl Aliide Päärson ja Henrik Mahlapuu. Vanadest jõududest on nõustunud käesoleval hooajal kaasa mängima pr Marie Päiv, pr I. Raiend ja Ants Pahla. Nendele lisandub veel noori, kes võeti vastu uute lavajõudude leidmiseks korraldatud võistluste käigus. Samuti on teatri juurde loomisel tantsurühm "Vanemuisest" tulnud prl Veronika Luiki juhatusel. Sõnalavastuste hooaeg avatakse A. Kivikase romaani "Nimed marmortahvlil" dramatiseeringuga septembri lõpul, millele järgneb R. Pakkala laulumäng "Parvepoisid". Koosolekule järgnes õhtul kontsert, kus E. Karrisoo esitas Rudolfo aaria Puccini ooperist "Boheem" ja Hugo Schüts mängis Sarasate viiulipalu.
</artikkel>
<artikkel>
25. augustil kell 10 algasid Valga tuletõrje 75. aastapäeva pidustused tuletõrjealaste võistlustega "Säde" aias. Kell 4 pl toimus paraad turuplatsil, mida jälgis suur rahvahulk. Paraadi võttis vastu Eesti Omavalitsuse esindajana kolonelleitnant Reissaar. Kohal olid ka piirkonnakomissari esindajana Busemann. Ühingu esimees dr Müllerson andis läbilõike ühingu ajaloost ja arengust. Edasi toimus hoolsusmärkide andmine tuietõrjujatele. Pidustused lõppesid koosviibimisega "Sädes" sõbralikus tuletõrje vaimus.
</artikkel>
<artikkel>
30. augustil peeti Kungla tänava spordiväljakul Valgamaa esivõistlused kergejõustikus, kus esikoha saavutasid Valga sportlased. Häid tagajärgi saavutas A. Till kuulitõukes - 13.71 ja kettaheites — 40.03, mis on tema parimad tulemused käesoleval hooajal. Odaviskes näitas oma stabiilsust E. Starke, heites oda — 55.80. Pinev konkurents tahtis kujuneda teivashüppes kahe Valgamaa parema teivashüppaja E. Aljase ja H. Kaljulaidi vahel, mis aga katkes E. Aljase vigastuse tõttu.
</artikkel>
</lk>
<lk lk="214">
<artikkel>
September "Sädes" olid taas lõbusad muusikaõhtud, kus teatri "Estonia" näitlejad esitasid tantse ja laule.
</artikkel>
<artikkel>
September Kungla tänava spordiväljak, mis asub sõjaväe kasarmu piirkonnas ja on saksa sõjaväe kasutada, on nüüd saksa sõjaväevõimude vastutulekul avatud ka linna sportlastele. Väljakut võib kasutada igal tööpäeval kella 14 alates, väljaarvatud teisipäev ja reede, mil väljakut saab kasutada kella 16 alates. Pääs väljakule on ainult Kungla tänavalt.
</artikkel>
<artikkel>
September Pikemat aega vakantsele linnanõuniku kohale määrati Jüri Milles.
</artikkel>
<artikkel>
19. ja 20. septembril olid "Sädes" lõbusad õhtud, kus Tallinna Töölisteatri ja Tallinna Ringhäälingu solistid esinesid muusika- ja tantsupaladega.
</artikkel>
<artikkel>
23. september kujunes Valga majaomanikele pidulikuks ja rõõmsaks päevaks, mil Tartu-Võru—Valga piirkonnakomissar Kurt Meenen andis suurele osale majaomanikest tagasi bolševike poolt natsionaliseeritud majad. Majade tagasiandmine toimus "Säde" saalis, millest võttis osa arvukas majaomanike pere.
</artikkel>
<artikkel>
30. septembril toimusid võistluskatsed Valga teatri juurde loodava tantsustuudio loomiseks, kuhu oli tulnud hulgaliselt noori huvilisi. Katsetele ilmunutest võeti vastu 7 noort.
</artikkel>
<artikkel>
September Et võimaldada koolide õpilastel ja õpetajatel aidata pooleliolevate põllutööde, eriti kartulivõtmise kiireks lõpetamiseks, otsustas haridusdirektoorium koolitöö alguse edasi lükata 12. oktoobrile.
</artikkel>
<artikkel>
4. oktoobril toimus teatris "Säde" sõnalavastuste hooaja avamine A. Kivikase romaani "Nimed marmortahvlil" dramatiseeringuga. Näidendi dekoratsioonid valmistas Edgar Sõõro ja kostüümid M. Neering. Näidendi ettekandel oli kaastegev ka Valga Meestelaulu Seltsi meeskoor.
</artikkel>
<artikkel>
11. oktoobril oli "Sädes" järjekordne segaeeskavaga õhtu, kus esines "Estonia" priimabaleriin Klaudia Maldutis ja tema partner Verner Hagus. Veel esitasid tantse ja laule Tallinna varieteesolistid.
</artikkel>
<artikkel>
12. oktoobril algas koolitöö kõikides Eesti koolides. Valga gümnaasiumis ja kaubanduskoolis algas õppetöö aktusega kell 14, kus vaimuliku talituse pidas õpetaja A. Tammik. Direktori kt Johannes Taal tervitas õpilasi uue kooliaasta puhul. Kooliperet tervitasid veel maavanem V. Vellner, linnapea V. Männik, koolide inspektor J. Miilimäe ja vanemate komitee esimees dr A. Tammet. Tervitusi oli lähetanud ka endine direktor Fr. Klement, kes teatavasti määrati Tartumaa koolide inspektoriks.
</artikkel>
<artikkel>
Oktoober Bolševike ikkest vabanemise esimese aastapäeva ja lõikusepüha pühitsemine algas tänujumalateenistusega kirikutes kell 10, millele järgnes kell 12 pärgadepanek langenud sõjameeste haudadele Priimetsa kalmistul. Kell 14.30 toimus aktus "Säde" saalis, mis algas omakaitse orkestri avamänguga. Aktuse avas linnapea V. Männik ja aktusekõne pidas Rahvakasvatuse Valgamaa büroo juhataja F. Buschmann. Kõne lõppes eesti rahvushümniga, mille järel meeskoor esitas kaks laulu. Järgnevalt kõnelesid veel maavanem V. Vellner ja Saksa tsiviilvalitsuse esindajana Busemann. Vabaduspäeva lõpetamiseks "Sädes" teatrietendus A. Kivikase romaani "Nimed marmortahvlil" dramatiseering.
</artikkel>
<artikkel>
24. oktoobril korraldas teater "Säde" tegelastega tutvustamisõhtu, millest võttis osa ka rida omavalitsuse ja asutuste tegelasi. Koosolekut avades mainis direktor Piller, et Valga teater tahab teha kõik teatripubliku vajaduste rahuldamiseks. Teatriperet tervitas maakonna põllumajandusjuht Busemann, maavanem V. Vellner, linnapea asemik R. Pommer ja "Valga teataja" peatoimetaja A. Meerits. Õhtut kaunistas orkestri esinemine prl Luiki juhatusel.
</artikkel>
<artikkel>
28. oktoobri õhtul korraldas ERÜ Valgamaa ringkonnaamet "Sädes" kontsertõhtu, mille sissetulek läks heategevuse otstarbeks. Õhtul esinesid Valga Meestelaulu Seltsi meeskoor, "Puhkus ja elurõõm" orkester ja rahvatantsutrupp.
</artikkel>
<artikkel>
Oktoober Valga koolide arstiks määrati dr Hugo Märtson.
</artikkel>
<artikkel>
5. ja 6. novembril korraldas "Torrero" trupp "Sädes" lõbusa õhtu, kus Gloria tantsukapell esitas meeleolukaid rnuusikapalu ja "Torrero" trupp esines nalja-, muusika- ja tantsunumbritega.
</artikkel>
</lk>
<lk lk="215">
<artikkel>
10. novembri varahommikul kell ½6 suri raskekujulise kopsupõletiku tagajärjel dr J. Müllerson. 
</artikkel>
<artikkel>
11. novembril sai proviisor H. Sõrmus 70 aastaseks. Koos sünnipäevaga tähistas ta ka 50-aastast töötamist oma kutsealal.
</artikkel>
<artikkel>
12. novembril viibis Eesti kindralkomissar K. S. Lietzmann Valgas, kus ta esines kõnega.
</artikkel>
<artikkel>
13. novembril toimus dr Müllersoni põrmu kirstupanek. "Säde" saali viidud kirstu juurde jäi tuletõrjujate auvalve.
</artikkel>
<artikkel>
14. novembril kella 10-12 olid saali uksed kõigile avatud, võimaldades lahkunuga jumalaga jätta. Matusetalitus algas kell 12.30, mil kirst kadunu põrmuga viidi linnakirikusse. Jumalateenistus algas kell 13, mille lõppedes algas dr Müllersoni viimane teekond Vabaduse tänava äärsele Jaani koguduse kalmistule. Lahkunut oli saatmas tuhandepäine leinajatepere, nende hulgas ka maavanem ja linnapea. Matmistalituse pidas õpetaja A. Tammik ja leinatalitust kaunistas meeskoor. Lahkumissõnad ütles kadunu lähim kaasvõitleja J. Soo. Pärast matmistalitust ütlesid järelhüüdeid veel Valga asutuste ja organisatsioonide esindajad ning asetasid pärjad lahkunu kalmule.
</artikkel>
<artikkel>
17. novembril viibis Eesti Noorte peastaabi osakonnajuhataja H. Michelson Valgas, et tutvuda siinse noorteorganisatsiooni tööga. Toimus ka Valga noorte maleva staabi ja malevkondade juhtide nõupidamine.
</artikkel>
<artikkel>
21. ja 22. novembril esinesid "Sädes" kireva kavaga teatri "Estonia" solistid, esitades laulu- ja tantsupalasid. Teiste hulgas esines lauludega ka "Estonia" priimabaleriin Elsa Maasik.
</artikkel>
<artikkel>
23. novembril suleti seoses ehitustega raudteel Pika tänava raudtee ülesõidukoht.
</artikkel>
<artikkel>
November ERO direktori poolt määrati Valga linna ERÜ piirkonnajuhiks Adolf Stafenau. 
</artikkel>
<artikkel>
27. novembril oli "Sädes" tantsu, laulu ja muusikaga kirev õhtu, kus külalisena laulis teatri "Estonia" tenor Jaan Haabjärv. Esmakordselt esines ka "Säde" tantsurühm Veronika Luiki juhatusel, saadetuna "Puhkus ja elurõõm" orkestrilt.
</artikkel>
<artikkel>
29. novembril esietendus teater "Sädes" Aug. Mälgu "Lõunatuul", kus esmakordselt esines "Ugalast" tulnud näitleja Aliide Päärson. Vanadest jõududest mängisid kaasa Jenni Pungar, Voldemar Sõõro, Minni Neering, Edgar Susi ja Herman Vähi. Ka proovisid laval esinemist mitmed uued näitlejad. Näidendi lavastas Ants Piller ja lavapildid valmistas Edgar Sõõro.
</artikkel>
<artikkel>
6. detsembril toimus esimene poiste vastuvõtmine "Eesti Noorte" Valga malevasse. Sel puhul toimus pidulik koondus naiskutsekooli ruumides Kungla tn 15, kus noortele kõneles Eesti Noorte Valga maleva juht E. Teenu. Vastu võeti ligi 100 poissi. Noori tervitasid maavanem V. Vellner, linnapea V. Männik, abiprefekt M. Laas ja Omakaitse esindaja leitnant Tennola. Ametlikule osale järgnes lõkkeõhtu.
</artikkel>
</lk>
<lk lk="216">
<artikkel>
19. detsembri õhtu videvikutundidel süüdati küünlad linnakiriku juures oleval jõulupuul, mis püstitati kohaliku komandatuuri algatusel. Jõulupuu jääb kiriku juurde kogu Jõulupühade nädalaks.
</artikkel>
<artikkel>
20. detsembril korraldas ERÜ ringkonnaamet "Sädes" jõulupuu puudustkannatavatele lastele. Jõulupuu algas jumalateenistusega, mida pidas õp A. Tammik. Sellele järgnes "Puhkus ja elurõõm" orkestrilt popurii jõululauludest. Veel esinesid 1. algkooli õpilaskoor ja keelpilliorkester ning gümnaasiumi segakoor. Õpilane A. Pisuke esines viiulipaladega ja D. Tammik mängis mõned palad klaveril. 2. algkooli õpilased kandsid ette lastenäidendi "Jõulud metsas" ja lõpuks külastas lapsi jõuluvana, jagades kinkepakke.
</artikkel>
<artikkel>
31. detsembril toimus vana-aasta õhtu "Sädes" "kireva kavaga", kus esinesid teatri "Estonia" operetijõud ja "Säde" tantsurühm prl V. Luiki juhatusel.
</artikkel>
</lk>
</hist_year>