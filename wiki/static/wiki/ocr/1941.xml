<?xml version="1.0" encoding="UTF-8"?>
<hist_year hist_year="1941">
<lk lk="205">
<artikkel>
3. jaanuarist hakkas Valga ajaleht kandma uut nime "Valga bolševik".
</artikkel>
<artikkel>
4. jaanuaril korraldas Valgamaa koolivalitsus õpetajate päeva, millest võttis osa 185 õpetajat. Õpetajatepäeva avas maakoolivalitsuse juhataja Kõivumägi. Õpetajaid tervitas EKP Valgamaa komitee nimel L. Kulbin ja Hariduse Rahvakomissariaadi esindaja Alice Haberman, kes jagas õpetajatele oma kogemusi ja kasvatuslikke ülesandeid õppetöös. Valgamaa koolide inspektor Kõiv esines kriitikaga, rääkides puudustest koolitöös. Päeva esimene osa lõppes prof P. Tarveli loenguga, õhtu teises osas toimusid põhiliselt läbirääkimised ja mõttevahetused. Koosolek lõppes südaöösel.
</artikkel>
<artikkel>
7. jaanuari õhtul kohtus "Säde" saalis valijatega ENSV Rahvakomissaride Nõukogu esimees Johannes Lauristin.
</artikkel>
<artikkel>
Jaanuaris määrati linnavalitsuse reorganiseerimisel linna täitevkomitee esimeheks Ernst Heidemann.
</artikkel>
</lk>
<lk lk="206">
<artikkel>
2. veebruaril toimus "Säde" teatris A. Kitzbergi näidendi "Laurits" esietendus, mille lavastas A. Piller ja dekoratsioonid olid K. Rooleidilt.
</artikkel>
<artikkel>
Veebruar Elanikkonna teenindamiseks hakati looma väikseid käsitööartelle. Nii alustas möödunud aasta detsembris tegevust rõivaõmblejate artell "Edu" ja käesoleva aasta jaanuaris hakkas tegutsema kingseppade artell "Nool".
</artikkel>
<artikkel>
15. veebruaril esietendus "Sädes" A. Pilleri lavastuses A. Mälgu näidend "Mees merelt". K. Rooleidi loomutruud lavapildid merelainetest ja pilvedest pälvisid publiku imetlust. Osatäitjatest andis A. Pahla võrgupaikaja Laasi osas eriti hea kuju kõiki meresid sõitnud vanast meremehest ja küla jutumoori osa mängiv K. Palmre viis oma osa lõpuni vajaliku bravuursusega.
</artikkel>
<artikkel>
17. veebrurist alates asub ajalehe "Valga bolševik" toimetus Nõukogude tn 21, endistes "Kultuura" ruumides.
</artikkel>
<artikkel>
22. veebruaril peeti Valgas Valgamaa Kehakultuuri- ja Spordikomitee korraldusel valikvõistlused 10 ja 18 km suusatamises, millest võtsid osa Valga ja Tõrva parimad suusatajad. 10 km tuli esikohale A. Mikkelsaar Tõrva keskkoolist, 18 km võitis J. Kiivit Valga spordiseltsist "Dünamo".
</artikkel>
<artikkel>
25. veebruarist alates tuleb Valga maakonna kaubandustööstusosakonna korraldusel kõikides kooperatiiv- ja natsionaliseeritud kauplustes sisse viia kaebuste raamat. 
</artikkel>
<artikkel>
10. märtsil peetud Valga maakonna täitevkomitee koosolekul otsustati töö edukuse huvides tarviliku olevat määrata igale osakonnale juhataja. Kohaliku tööstuse osakonna juhatajaks määrati Jaan Paap, sotsiaalkindlustuse osakonna juhatajaks Peeter Gonestov, tervishoiu osakonna juhatajaks Nikolai Kõiv ja kommunaalosakonna juhatajaks Alviine Oks.
</artikkel>
<artikkel>
15. märtsil korraldas naiskutsekool spordipäeva puhul kahetunnise matka ja suusatamisvõistluse. Võistluse lõppedes korraldati õpilastele ühine teelaud.
</artikkel>
<artikkel>
Aprilli algpäevadel algasid teater "Säde" ruumides rahvatantsujuhtide kursused, mida juhendas Rahva Kunstilise Isetegevuse Keskmaja inspektor K. Üksine. Kursustel osales 48 rahvatantsujuhti.
</artikkel>
<artikkel>
27. aprillil kogunes eriti palju keskkooliõpilasi poliithommikule "Sädesse", kus ettekandega esines õpetaja Kraav. Kunstilise isetegevuse osas esines keskkooli puhkpilli- ja sümfooniaorkester ning õpilaste segakoor. Õpilaste poolt esitati ka võimlemisettekandeid. Poliithommik lõppes dir A. Rikkeni lõppsõnavõtuga.
</artikkel>
<artikkel>
27. aprillil tuli "Säde" teatris esmakordselt lavale Aleksandr Korneitšuki näidend "Platon Kretšet", mille lavastas A. Piller ja dekoraatorina tegeles Edgar Sõõro.
</artikkel>
<artikkel>
30. aprilli õhtul peeti "Säde" teatrisaalis pidulik koosolek 1. mai tähistamiseks, kus nõukogude võimu saavutustest rääkis A. Päss. Pidulik aktus lõppes kunstilise isetegevusega.
</artikkel>
<artikkel>
1. mail toimus demonstratsioon ühiselt Läti-Valka töötajatega. Valga töörahva ja õppiva noorsoo ühised kolonnid liikusid lippude ja loosungitega L-Valka, kus toimus kahe naaberrahva ühine 1. mai miiting. Pärast miitingut tulid kolonnid Eesti-Valka, kus nad defileerisid linna täitevkomitee ees tribüünilolevatele partei- ja nõukogude asutuste juhtidele. Õhtul toimus maipidu raudteelaste kultuuriklubis. "Sädes" korraldasid maiõhtu kommunistlikud noored ja 1. algkoolis pidutses Valga Maakondlik Kultuurimaja.
</artikkel>
<artikkel>
Mais loodi Valga maakonna täitevkomiteele alluv Valgamaa tööstuskombinaat, kellele alluvad linna ja maakonna tööstusettevõtted. Kombinaadi juhatajaks määrati R. Veinbladt.
</artikkel>
<artikkel>
15. mail algas Valga passipunktis Nõukogude passide väljaandmine.
</artikkel>
<artikkel>
18. mail toimus 1. algkooli saalis muusikakooli õpilasõhtu, kus esinesid klaveri-, viiuli-, laulu- ja puhkpilliklasside õpilased.
</artikkel>
<artikkel>
1. juunil avati Valga puhkepark, kus mängis kultuurimaja sümfooniaorkester. Sama orkester hakkab seal ka suveperioodil rahvakontserte andma.
</artikkel>
<artikkel>
1.-4. juunini toimus Naiskutsekooli õpilastööde näitus. Kudumisosakonna töödest väärivad tähelepanu villased esemed, nagu vaibad, rätikud, sallid jm. Õmblusosakonna väljapanekutest on suurem osa lasterõivad.
</artikkel>
<artikkel>
Juuni Tänavu lõpetas Valga keskkooli 79 õpilast ja kaubanduskeskkooli 63 õpilast.
</artikkel>
<artikkel>
14. juuni öösel, vastu laupäeva, algas Eesti rahva esimene suurküüditamine, millega algas tuhandete kannatustee loomavagunites Siberi poole. Perekonnapead olid enamuses juba varem arreteeritud. Esmaselt jäid "vasara ja alasi vahele" kõrgemad sõjaväelased, politseijuhid ja riigitegelased. Ka Kaitseliitu kuulunud langesid arreteerimiste ohvriks. Valgas arreteeriti ja küüditati 1941. aastal 150 inimest, nende hulgas kriminaalpolitsei assistent Karl Aid perekonnaga, naiskodukaitse esinaine Eleonore Aaremäe, reservohvitser Johann Hiob, politseijaoskonna abikomissar Voldemar Hõbe perekonnaga, kriminaalpolitsei komissar Sergei Kuresoo perekonnaga, linnavalitsuse ametnik Hugo Kruustik perekonnaga, vanemkordnik Johannes Noor perekonnaga, postkontori ülem Karl Maurer, raudtee veojaoskonna juhataja Herbert Prentsel, raudtee teejaoskonna tehnik Erich Terk perekonnaga, AS "Valga Õlletehas" juhataja Karl-Oskar Uibopuu perekonnaga ja riigivolikogu saadik Juhan Uuemaa. Valgas seisid vagunid küüditatutega 14.-17. juunini, sest siin toimus ešeloni formeerimine. Ešelon, mis koosnes 76 loomavagunist, väljus Valgast 17. juunil Petseri suunas, sihtjaamaks Tšanõ Omski raudteel.
</artikkel>
</lk>
<lk lk="207">
<artikkel>
22. juunil puhkes sõjategevus Saksamaa ja NLiidu vahel. Kuigi Teine maailmasõda algas tegelikult 1. septembril 1939, mil Saksa väed ületasid Saksa—Poola piiri ja puhkes sõjategevus Saksa ja Poola vahel, ei puudutanud see veel otseselt Eestit. Meile algas sõjategevus 1941. a 22. juuni varahommikul. Sõja puhkemisest said nii kohalikud võimuorganid kui ka elanikkond teada raadio kaudu. Ka ilmus ajalehtedes Molotovi raadiokõne tekst sõja puhkemisest.
</artikkel>
<artikkel>
22. juunist kuulutati Valga linna garnisoniülema käskkirjaga välja sõjaseisukord, mille kohaselt on kõikides restoranides, sööklates, kaubandusettevõtetes ja teatrites lubatud tegutseda hommikul kella 5st õhtul kella 21ni. Pärast kella 21 on liiklemine linnas vastava loata keelatud. Samuti on keelatud kogunemine gruppides. Linna tuletõrje ja tuletõrjerühmad tuleb asutuste juures hoida alalises valmisolekus.
</artikkel>
<artikkel>
24. juuni õhtul peeti parteimajas EKP Valgamaa komitee koosolek, kus arutati, mida nõuab praegune erakordne aeg. Tõdeti, et praegune sõjaolukord nõuab esmajoones ranget töödistsipliini ja näitama üles valvsust võimaliku diverssiooni vastu.
</artikkel>
<artikkel>
Juunis Pärast sõja puhkemist moodustati maakondades kaitsekomiteed. Valgamaa kaitsekomitee esimeheks sai parteikomitee esimene sekretär Adolf Päss ning liikmeteks Riikliku Julgeoleku Rahvakomissariaadi Valga osakonna ülem Jaan Madal ja Siseasjade Rahvakomissariaadi Valga osakonna ülem Rein Loim. ENSV Rahvakomissaride Nõukogu määrusega tühistati kõik puhkused, väljaarvatud terviseparandus- ja naistöötajate sünnituspuhkused.
</artikkel>
<artikkel>
Juuni lõpupäevadel, umbes üks nädal pärast sõja puhkemist, saabus Valka mitu ešeloni Leningradi oblastist ja ka mujalt Venemaalt noori mobiliseerituld. Nad olid üpris halvasti riides. Ka varustati neid ilmselt halvasti toiduga, sest nad käisid kauplustes toiduaineid ostmas. See tekitas aga kohaliku rahva hulgas pahameelt, sest sõja puhkemisel oli niigi toiduainetest puudus. Need mobiliseeritud viibisid Valgas 4-5 päeva, siis saadeti nad osade kaupa mitmes suunas minema.
</artikkel>
<artikkel>
29. juunil hakati mootorsõidukeid rekvireerima, toimus ka hobuste võtmine ja nende saatmine Venemaale.
</artikkel>
<artikkel>
30. juuniks on kõik kodanikud kohustatud oma raadioaparaadid ajutiselt hoiule andma, vastavait NSVL Rahvakomissaride Nõukogu määrusele nr 1750. Vastuvõtupunktid on Nõukogude tn 13 (end P. Saretoki kauplus) ning majavalitsustes Võidu tn 14, Kungla tn 19 ja Võru tn 6.
</artikkel>
<artikkel>
29. juuni õhtul saabus Valka autodel ja bussidel suurem hulk põgenikke Lätist, umbes 500-600 inimest. Nende hulgas oli miilitsatöötajaid, kuid ka eraisikuid ning eriti palju juute. Nende põgenike puhul kerkis teravalt üles jälle toitlustusküsimus. Täitevkomitee poolt mobiliseeriti täie jõuga kõik kohalikud leivaküpsetused, et rahuldada suurenenud leivatarbimist. Leiba toodi isegi autodega Tartust. 3. juulil evakueeriti enamus läti põgenikke Pihkva suunas.
</artikkel>
</lk>
<lk lk="208">
<artikkel>
Juuni lõpupäevadel hakkas läbi linna liikuma põgenevaid punaarmeelasi nii raudteed kui ka maanteed mööda.
</artikkel>
<artikkel>
1. juulil lahkus linna täitevkomitee koos perekondadega, kuna Saksa sõjaväe kiire edasitung hirmutas linna võimumehi.
</artikkel>
<artikkel>
Juulis saadeti ENSV Siseasjade Rahvakomissariaadilt korraldus moodustada maakonnas hävituspataljonid, kuhu kuuluksid miilitsa- ja riikliku julgeoleku osakonna töötajad, raudteesõlme töötajad, parteiaktiiv ja mobiliseeritud kutsealused, Hävituspataljoni suurus ulatus umbes 200 meheni. Operatiivgrupp jäi Valka, ent osa hävituspataljonist marssisid aga Valgast 10 km kaugusele Tõllistesse Väike-Emajõe joonele.
</artikkel>
<artikkel>
3. juulil, esmakordsel linna pommitamisel saksa lennukitelt, oli side Tallinnaga katkenud ning sidetöötajad olid oma tööpostilt lahkunud. Seetõttu valitses kohapeal segadus.
</artikkel>
<artikkel>
3. juulil taganesid läbi linna Läti miilitsatöötajad.
</artikkel>
<artikkel>
4. juuli hommikul sai R. Loim ühelt vene armee staabilt kirjaliku korralduse evakueerida kahe tunni jooksul kõik Valga asutused. Seda kõike arvestades lahkus operatiivgrupp 4. juuli pärastlõunal Valgast ja sõitis koos Tõllistes asunud hävituspataljoni roodudega Elva. Siin kohtus R. Loim partei keskkomitee volinikuga, kes andis ülevaate sõjalisest olukorrast ja tegi pataljonile korralduse tagasipöördumiseks Valka. Nii pöördutigi tagasi Valka ja jäädi laagrisse "Säde" aeda. Valgas oli olukord rahulik, ainult mõned üksikud taganevate väeosade väsinud sõdurid läbisid linna. Ka 5. juuli möödus rahulikult.
</artikkel>
<artikkel>
6. juuli  hommikul hakkas linnas mitmel pool kostma üksikuid püssipauke.
</artikkel>
<artikkel>
Juuli Valga linna elanikkond kaotas 1940-41. aastal repressiooniohvritena 220 inimest, kellest 50 arreteeriti juba enne 1941. a küüditamist. 14. juuniküüditamise ohvriteks langes 150 inimest, kelle hulgas oli 37 last. Perekonnapead eraldati perekonnast ja kuulusid arreteerimisele. Pärast küüditamisaktsiooni arreteeriti veel 23 inimest.
</artikkel>
<artikkel>
Sõjasuvel hakkas Valga maakonnas tegutsema metsavendade üksus "Kobara" nime all, keda juhtis aseohvitser H. Holm. Kuna läbi linna jätkus veel punaväe osade taandumine, siis hoiduti avalikust väljaastumisest. Metsavennad varjusid linna lähedal vanas tellisetehases.
</artikkel>
<artikkel>
4. juulil pärast linna pommitamist saksa lennuki poolt leidsid luurele läinud metsavennad linna vaiksena. Endistest soomusrongi kasarmute mahajäetud ladudest said mehed mõned vintpüssid ja kaks Lewis-tüüpi kuulipildujat, mis viidi oma baasi. Kuna oli andmeid, et kommunistidel oli kavas hävitada raudteesõlm, kui strateegiliselt tähtis punkt, siis osa meestest asus valvele raudtee piirkonda.
</artikkel>
<artikkel>
5. juulil asusid Valga metsavennad tegevusse, mil kella 8 paiku hommikul heiskasid Säde" hoonele Eesti rahvuslipu. Lipp sai küll lehvida vaid paar tundi, sest linna tagasitulnud kommunistid võtsid selle maha. Õhtupoolikul päästsid metsavennad raudteesõlmes Läti hävituspataljonlaste poolt süüdatud küttelao ja enamus jaamateedel olevaid reisi- ja kaubavaguneid. Nendel tekkis ka kokkupõrge hävituspataljoni salkadega. Pärast tulevahetust metsavendadega, sõitis hävituspataljonlaste rong kahe veduriga Valgast Tartu suunas. Sinna aga ei jõutud, sest enne Palupera jaama õhati nende rong kohalike metsavendade poolt teele paigutatud lõhkemata lennukipommiga.
</artikkel>
<artikkel>
7. juuli õhtul lahkusid viimased hävituspataljonlased Valgast ja sinna nad enam tagasi ei ilmunud.
</artikkel>
<artikkel>
8. juuli hommikul tuli linna esimene 30meheline partisanide salk, kes võttis linnaelu juhtimise ja korrakaitse enda kätte. "Säde" hoonele heisati sini-must-valge lipp ja linna jäänud inimesed julgesid juba tänavatele ilmuda. Aseohvitser Holmi algatusel hakati moodustama kohalikku omakaitset ja esimeseks Valga Omakaitse juhiks ja linna komandandiks sai H. Holm. Esimesed saksa sõjaväelased olid 2 mootorratturit, kes ilmusid linna kiriku juurde, kuid pöördusid sealt varsti tagasi. Sama päeva õhtul tulid linna kahel sõiduautol saksa sõjaväelased, kes astusid kontakti omakaitselastega ja seletasid, et suuremate saksa sõjaväeosade tulek on takistatud purustatud sildade tõttu. Kuid juba 9. juuli hommikul jõudis Valka suurem saksa üksus, kes jäi siia peatuma. Nendele järgnes ka hiljem saksa sõjaväeosi, kes aga linna peatuma ei jäänud, vaid liikusid mitmes suunas edasi. Ja nii algas üle kolme aasta kestev saksa sõjaväeline okupatsioon.
</artikkel>
</lk>
<lk lk="209">
<artikkel>
5. augustist hakkas ilmuma Valga maavalitsuse väljaandel ja Ants Meeritsa toimetusel ajaleht "Valga teataja".
</artikkel>
<artikkel>
August Esialgselt oli lubatud saata lihtkirju ja postkaarte, kusjuures kirjad pidi andma posti lahtiselt. Pildiliste kujutiste, nagu fotod, joonised jm saatmine oli keelatud.
</artikkel>
<artikkel>
August Saksa sõjaväeraudtee nr 4 komandandi major Peteri korraldusel esialgselt eraisikuid raudteel ei veetud. Sama korralduse põhjal on eraisikutel jaamahoonesse käik keelatud.
</artikkel>
<artikkel>
August Valga maavanema käskkirjaga nimetati Valgamaa politseiprefektiks senine politseikomissar Voldemar Lipp. Sama käskkirjaga määrati postkontori ülemaks Eduard Kruusmaa, tema abiks August Aru ja tehnilise jaoskonna ülemaks Mihkel Pukk.
</artikkel>
<artikkel>
27. septembril toimus "Sädes" kontsertõhtu, kus esines Valga sümfooniaorkester, keda juhatas E. Teenu. Solistina esines viiuldaja, endine valgalane J. Viilup. Orkestri kavas oli peamiselt ungari muusika.
</artikkel>
<artikkel>
September Linna raamatukogu on avatud igal tööpäeval kella 15-19, väljaarvatud laupäev. 
</artikkel>
<artikkel>
September Valga linnavalitsuse teatel on kohaliku komandandi korraldusel restoranide ja kohvikute külastamine eraisikutel lubatud kuni kella 22. Liikluskeeld elanikkonnale kestab kella 22.30 kuni kella 5ni hommikul.
</artikkel>
<artikkel>
2. oktoobri hommikul saabus esimene rong Tallinnast Valka ning sellega algas ka korrapärane postiühendus Põhja-Eestiga. Endiselt tulevad erakirjad anda posti lahtiselt.
</artikkel>
<artikkel>
Oktoobris määrati Valga linna ja maakonna uueks politseiprefektiks Raig.
</artikkel>
<artikkel>
10. oktoobri õhtul toimus linnavalitsuse ruumides "Eesti Rahva Ühisabi" Valga linna ja maa osakonna asutamine. Ühisabi eesmärgiks on sõjas kannatanute abistamine ning küüditatute ja majanduslikku abi vajavate perekondade eest hoolitsemine. Osakonna juhatusse valiti maavanem V. Vellner, linnapea J. Soo, prefekt Raig, advokaat O. Einer, ülempreester J. Melts ja kirikuõpetaja A. Tammik.
</artikkel>
<artikkel>
15. oktoobril avati Kesk tänaval, endises Rauchmanni riideäri ruumides kohvik. Ruumid on ümber ehitatud ja kenasti remonditud. Avaõhtul mängis kohvikus väike orkester, mis ka edaspidi hoolitseb kohvikukülaliste meelelahutuse eest. 
</artikkel>
<artikkel>
1. novembril kujunes koolitöö algus suureks ja ilusaks pidupäevaks, mil koolide ruumid olid ehitud rohelisega ning eesti ja saksa lippudega. Linna 1. algkooli ruumikas saal oli õpilastest ja lastevanematest tulvil. Kohal viibisid aukülalistena ka Saksa sõjaväe esindajana kohalik komandant Knust, maavanem V. Vellner ja linnapea J. Soo. Vaimuliku talituse pidas õpetaja A. Tammik ning kõnega esines koolijuhataja Purje. 2. algkoolis toimunud aktusel pidasid vaimulikud talitused ülempreester J. Melts ja õpetaja Audova. Päevakohase kõne pidas koolijuhataja J. Karolin. Kaubandus- ja tööstuskooli ühisel aktusel pidas vaimuliku talituse kooli usuõpetuse õpetaja Tõnu Priima, mille järele koolijuhataja Fr. Klement pidas kõne. Tervitusi tõid veel maavanem V. Vellner ja linnapea J. Soo.
</artikkel>
<artikkel>
November Valga postkontor on avatud igal tööpäeval hommikul kella 8-12 ja 15-18 pärast lõunat. Hakkas kehtima Saksa postitariif. Kirjad frankeeritakse margiga 12 penni, postkaartid 6 penni.
</artikkel>
<artikkel>
November Eesti Rahva Ühisabi poolt kinnitati Valgamaa komitee koosseis.
</artikkel>
<artikkel>
4. novembri õhtul pidas Eesti Rahva Ühisabi komitee oma esimese koosoleku, kus jagati ka ameteid. Esimeheks valiti V. Vellner, abiesimeheks J. Soo, laekuriks dr J. Müllerson, sekretäriks dr A. Tammark ja revidendiks prefekt E. Raig. Komitee asukohaks on endised Punase Risti ruumid Kesk tänaval.
</artikkel>
<artikkel>
8. novembril korraldas Valga Meestelaulu Selts "Sädes" oma aastapäeva tähistamiseks kontserdi, mille sissetulek läheb ERÜ heaks. Kõik ettekanded võeti rohkearvulise kuulajaskonna poolt tugeva aplausiga vastu. Ka koorijuhi H. Priimetsa klaverisaade oli hea.
</artikkel>
</lk>
<lk lk="210">
<artikkel>
9. novembril saabus Saksamaalt Valka üle 2000 eestlasest sõjavangi, kes põgenesid punaarmeest Saksa poolele Porhovi ümbrusest ja teistest kohtadest. Saabunute seas oli ka palju ohvitsere ja sõdureid, kes varem Valgas asunud väeosades teenisid.
</artikkel>
<artikkel>
17. novembril algas naiskutsekoolis õppetöö.
</artikkel>
<artikkel>
22. novembril korraldas Valga sümfooniaorkester "Sädes" ilusa operetiõhtu, kus esitati popuriisid Fr. Lehari operetist "Lõbus lesk" ja Carl Zelleri operetist "Linnukaupleja", valss "Kuld ja hõbe" ja palju muud. Orkester oma juhi E. Teenu juhatusel on teinud tõhusa töö, sest kõik ettekanded võeti publiku poolt soojalt vastu.
</artikkel>
<artikkel>
29. novembril alustas sõjaoludest tingituna "Säde" teater oma käesolevat hooaega hilinemisega. Hooaega alustati "kirevate õhtute" korraldamisega. Õhtu kavas olid tantsud, laulud, klaveri- ja viiulisoolod ning akrobaatika ja sümfooniaorkestri ettekanded.
</artikkel>
<artikkel>
30. novembril avas Valga Spordiklubi linna supelbasseini jääl uisutee, mis on avatud igal teisipäeval, neljapäeval, laupäeval ja pühapäeval. Pääs uisuteele toimub vabatahtliku tasu eest.
</artikkel>
<artikkel>
1. detsembri seisuga oli Valgas 8930 elanikku, neist 3897 meest ja 5063 naist.
</artikkel>
<artikkel>
8. detsembril saabus Valka hr Valter Männik, kes määrati Valga uueks linnapeaks. Uus linnapea võttis asjaajamise üle ja tutvus linna asutustega.
</artikkel>
<artikkel>
19. ja 20. detsembri "kirevatel õhtutel" "Sädes" esinesid külalistena Tartu "Vanemuise" teatri balleti- ja operetijõud Erna Pallo, Erika Torger, Niina Loog, Udo Väljaots ja Endel Pärn. Esitati katkendeid balletist "Esmeralda", operetist "Tsareevitš" ja muud. Erika Torger esitas uusimaid šlaagreid ja veel esines Max Höblingi kvartett Viinist.
</artikkel>
</lk>
</hist_year>