<?xml version="1.0" encoding="UTF-8"?>
<hist_year hist_year="1944">
<lk lk="221">
<artikkel>
1. jaanuarist määrati Valga maavanemaks kapten Vladimir Tiit. Maavanema abiks jäi endiselt V. Maidre.
</artikkel>
<artikkel>
2. jaanuaril korraldas Eesti Noorte Malev "Säde" saalis jõuluõhtu, millest võttis osa rohkelt noori. Jõuluõhtul viibis ka noorte maleva juht E. Teenu ja tütarlaste juht prl A. Raudsepp. Kutsutud külalistena viibisid noorteõhtul Valgamaa koolivalitsuse juhataja J. Ratnik, koolide inspektor J. Miilimäe ja Eesti Kutsekogude Keskliidu Valga esinduse juhataja H. Tallmeister. Õhtu algas M. Härma "Veel kaitse kange Kalev" ettekandega "Puhkus ja elurõõm" Valga osakonna orkestrilt V. Kattai juhatusel, mille järel pidas jõuluteemalise vaimuliku jutluse õpetaja F. Buschmann, palvetades ka rindel võitlejate eest. Edasi mängis orkester veel mõned palad ja noored laulsid ning esinesid tantsudega. Järgnes jõulupakkide jagamine noortele.
</artikkel>
<artikkel>
6. jaanuaril mängiti "Sädes" Paul Helvigi lustimängu "Mesinädalad".
</artikkel>
<artikkel>
Jaanuaris anti tagasi bolševike poolt natsionaliseeritud apteegid nende omanikele K. Pärtile ja H. Sõrmusele.
</artikkel>
<artikkel>
30. jaanuaril kuulutas Eesti Omavalitsuse juht H. Mäe välja üldmobilisatsiooni, mille järgi kuulusid mobilisatsiooni alla kõik 1904-1923. a sündinud meeskodanikud.
</artikkel>
<artikkel>
1. veebruaril toimus Paju lahingu ja Valga linna vabastamise 25. aastapäeva pühitsemine. Sel puhul pani kell 12 pärja Priimetsa kalmistul langenud sõdurite mälestusmärgi jalamile linnapea V. Männik ja samuti linnapargis Vabadussõja mälestussamba kohale tehtud altarile asetas pärja noortemaleva juht E. Teenu. Pärgade asetamise tseremooniast võtsid osa ka koolide ja organisatsioonide esindajad ning linnapargis oli üles rivistatud noorte auvalve. Pool tundi hiljem algas kino "Rex" ruumides Valgamaa Noorte Maleva pidulik aktus, mille avas noortejuht E. Teenu. Pikema ülevaate Paju lahingust ja Vabadussõjast andis leitnant E. Rosin. Aktust kaunistas Omakaitse orkester N. Kõiva juhatusel ja 1. algkooli õpilaskoor A. Linde juhatusel ning noored esinesid deklamatsioonidega. Õhtul toimusid päevakohased jumalateenistused kirikutes. Valga linnakirikus laulis Valga meeskoor, 1. algkooli õpilaskoor ja A. Pisuke esitas viiulipalu.
</artikkel>
<artikkel>
23. veebruaril heisati kogu linnas lipud ja kell 12.30 toimus pärgade panek Priimetsa kalmistul ja linnapargis, millest võtsid osa koolide õpilased ja organisatsioonide esindajad. Pärjad asetas maavanem V. Tiit ja Omakaitse orkester mängis leinaviise, mälestades langenud sõjamehi. Pärast lõunat kell 3 toimus kino "Rex" ruumides pidulik aktus, mille avas linnapea V. Männik. Avasõnale järgnes Valga naiskoori esinemine A. Pruksi juhatusel, mille järel esines kõnega V. Tiit. Veel kõnelesid Valgamaa Omakaitse ülem major Sander ja saksa sõjaväe esindajana major Knust. Õhtul kell 5 toimusid kirikutes jumalateenistused. Külastati ka sõjaväehaiglates viibivaid haavatuid.
</artikkel>
<artikkel>
26. veebruaril suri seltskonnategelane apteegiomanik Henn Sõrmus, kes tuli Valka 1906. a ja avas siin apteegi. Oma igapäevatöö kõrval jätkus tal jõudu tegeleda paljudes organisatsioonides ja seltsides. Ta oli tegev Peetri koguduse nõukogus, "Säde" seltsi, vabatahtliku tuletõrjujate seltsi ja Valga Panga juhatuse liige.
</artikkel>
</lk>
<lk lk="222">
<artikkel>
26. veebruaril sängitati Valga Jaani koguduse kalmistule sõjaväeliste auavaldustega 14. veebruaril Idarindel langenud Jaan Munda. Langenut jäid leinama abikaasa, ema ja õde ning sõbrad, sportlased ja endised kaasteenijad.
</artikkel>
<artikkel>
Märts 1944. a kevad oli sõja neljas aasta. Valga raudteesõlm oli rongidest tulvil. Iga 10-15 minuti järel saadeti Pihkva või Tartu suunas sõjaväeronge rindele. Lahingud olid juba jõudnud Eestimaa pinnale — Sinimägedesse. Ka leina oli paljudes eesti kodudes. Pidevalt tõi post teateid idarindel langenud sõjameeste kohta. 1943. a sügisel olid Karula ja Kaagjärve valla piiridesse NL lennukitelt alla heidetud partisane. Partisanide tegevus aga katkes varsti, sest nad langesid juba detsembris Saksa politseijõudude kätte. Ebavõrdses lahingus langes Mõniste juures Leho Mõtus, kes oli 1940-41. a Valga ajalehe toimetaja.
</artikkel>
<artikkel>
12. märtsil langes leitnant Evald Jaakson. Tema vanemad Kapsta talupidajad küüdidati 14. juunil 1941. a.
</artikkel>
<artikkel>
Märts Sõjasündmuste kandumisega Eesti territooriumile ja meie väeosade koondamisega kodumaale, suurenes loomulikult ka haavatud eesti rindevõitlejate arv kõigis tagala haiglates. Seoses Valga haiglates viibivate haavatute eest hoolitsemisega toimus mõni aeg tagasi maavalitsuse saalis vastav nõupidamine, millest võtsid osa peaaegu kõikide asutuste naistöötajate esindajad. Ligi poolesajale kokkutulnule esines ERÜ Valga ringkonna juhataja J. Lepik, kes oma esinemises mainis, et haavatute hooldustöö peaks haarama kõiki asutusi. Selleks määrati iga asutuse perest üks esindaja haavatute abistamise toimkonda ja määrati kindlaks ka töökava, mis näeks ette laiaulatuslikumat haavatute külastamist ja meelelahutusürituste läbiviimist haiglates.
</artikkel>
<artikkel>
Aprill Kuna teatri "Säde" ruumid olid vahepeal sõjaväe kasutada, siis ei saadud kohapeal teatrietendusi anda. Nüüd vabanesid teatri ruumid ja alustati ettevalmistustega teatritöö jätkamiseks. Esialgselt tulevad etendused vanadest näidenditest, kuid tuuakse lavale ka lõbus komöödia "13 hobuserauda" A. Pilleri lavastuses. Arvestades sõjaväelaste meelelahutuslikke vajadusi, korraldatakse ka tulevikus "kirevaid õhtuid". Nii olid "kirevad õhtud" kavas juba 23., 26. ja 27. aprillil. 23. aprillil tuli kordamisele I. Bekkeffi komöödia "Vabandamatu tund".
</artikkel>
<artikkel>
1. mail toimus "Säde" saalis pidulik aktus, kus Eesti Kutsekogude Valga esindus autasustas linna- ja maakonna hoolsamaid töötajaid. Aktuse avas Eesti Kutsekogude Valga esinduse juhataja H. Tallmeister. Aktusele järgnenud kirevas kavas esitati tantsu- ja muusikapalu "Säde" näitlejate poolt.
</artikkel>
<artikkel>
1. maist alates kehtestati piirkonnakomissari poolt eraisikutele liiklemiskeeld õhtul kella 23st kella 4 hommikul.
</artikkel>
<artikkel>
Mais esinesid nädalapäevi Valgas teatri "Estoonia" ooperi- ja operetijõud, kes andsid siin kontserte 9.-12. maini "kirevate õhtute" näol. Toodi lavale ka G. Rossini ooper "Sevilla habemeajaja" ja F. Lehari operett "Krahv Luxemburg". 
</artikkel>
<artikkel>
18. mail oli esimene rahvakontsert "Säde" aias, kus mängis omakaitse orkester N. Kõiva juhatusel.
</artikkel>
<artikkel>
21. mail kell 11 avati välisspordi hooaeg murdmaajooksuga supelbasseini juures. 
</artikkel>
<artikkel>
26. mail toimus Veronika Luiki õpilaste tantsude õhtu.
</artikkel>
<artikkel>
4.-7. juunini külastasid vanemuislased Valgat, mil nende poolt kanti ette R. Leoncavallo ooper "Pajatsid", F. Lehari operett "Lõbus lesk" ja Kalninši ballett "Sügis". 
</artikkel>
<artikkel>
7. juunil alustati töödega supelbasseini juures, kus paigaldati basseini stardi- ja supelsillad ning lisaks olemasolevale võrkpalliväljakule rajati esmakordselt sinna ka korvpalliplats.
</artikkel>
<artikkel>
Juuni ERÜ Valga ringkonnaametil on ilusaks kombeks saanud igal kevadel Priimetsa kangelaskalmistu, samuti linnapargis Vabadussõja malestussamba koha korrastamine. Ka tänavu viidi see töö läbi asutuste ja organisatsioonide kaasabil. Erilist innukust osutasid Eesti Noorte Maleva tütarlapsed.
</artikkel>
<artikkel>
15.-18. juunini andsid Valgas etendusi Pärnu teatri "Endla" näitlejad, kandes ette laulumängu "Sõduriarmastus" ja opereti "Madam Flirt". Orkestrit juhatas Voldemar Tago. 
</artikkel>
<artikkel>
24.-25. juunini toimus järjekordne karbikorjandus ERÜ heaks, kui tulid müügile sõdurikujutusega nukukesed. Märke oli kolme liiki ja neid müüdi vabatahtliku annetuse eest.
</artikkel>
</lk>
<lk lk="223">
<artikkel>
30. juunil toimus supelbasseini juures olümpiajuubeli tähistamine. Omakaitse orkestri avapala järel algas olümpiavõitjate austamine. Kohal viibis kahekordne olümpiavõitja A. Neuland ja Berliini olümpiast osavõtnu E. Mürk, kellele Valga Spordiklubi poolt anti tunnustuskirjad. Lisaks nendele said tunnustuskirju veel 10 vanemat ja teenekamat Valga sportlast. Järgnevalt toimus käsipallivõistlus Omakaitse ja Valga Spordiklubi meeskonna vahel, kus võitjaks tuli Omakaitse meeskond. Huvitavat spordisündmust oli tulnud jälgima paarituhandeline rahvahulk.
</artikkel>
<artikkel>
8. juulil Valga vabastamispäeval asetas linnapea V. Männik pärjad Priimetsa kalmistul mälestussamba jalamile ja linnapargis ohvrialtarile, kus oli süüdatud ohvrituli. Seekordne vabastamispäeva tähistamine Valgas toimus tagasihoidlikult, kuna Valga maakonna bolševikest vabanemise 3. aastapäeva pühitseti 9. juulil Helme lossivaremetes ja Tõrvas.
</artikkel>
<artikkel>
21. juulil alustasid vene väed pealetungi Pihkva—Ostrovi joonelt. 23. juulil langes Pihkva ja pärast ägedaid kaitselahinguid loovutati 10. augustil Petseri. Pärast Petseri langemist liikusid punaväed algul Valga suunas, võttes hiljem suuna põhja, Võõpsu peale, et liikuda edasi Tartu poole.
</artikkel>
<artikkel>
12. augustil Võru langemise järel, mis läks punavägede kätte, ei olnud Saksa 18. armeel enam võimalik punavägede edasitungi Võru—Tartu suunal peatada ja tekkis üldine kaootiline olukord.
</artikkel>
<artikkel>
13. augustil jõudsid Nõukogude väed Valga maakonna piiridesse. Vallutati Puka ja rida teisi asustatud punkte ning jõuti V-Emajõe joonele. Saksa väed püüdsid hoida Valgat, kui tähtsat raudtee- ja maanteesõlme oma käes. Lahingud ägenesid iga päevaga. Sakslased tõid siia olemasolevatele jõududele lisa Riia alt ja Soomest.
</artikkel>
<artikkel>
15. septembril algasid lahingud Valga pärast ja kestsid 4 päeva ning 19. septembril tungisid punaväed linna. Sellega võiks otsene sõjategevus Valga linnale lugeda lõppenuks, kuigi sõja lõpuni oli jäänud veel 232 päeva ja alles 9. mail 1945 lõppes eesti rahvale nii ohvriterohke Teine maailmasõda.
</artikkel>
</lk>
</hist_year>