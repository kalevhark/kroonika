<?xml version="1.0" encoding="UTF-8"?>
<hist_year hist_year="1943">
<lk lk="216">
<artikkel>
23. ja 24. jaanuaril toimusid "Sädes" ungari muusika õhtud, kus esines "Puhkus ja elurõõm" Valga osakonna tantsukapell Villem Kattai juhatusel.
</artikkel>
<artikkel>
25. jaanuaril algasid Valgas tõstetreeningud, millest osavõtt on kõigile tõstespordist huvitatutele võimaldatud. Treeninguid juhendab endine tõstemaailmameister A. Neulandi ja mitmekordne Eesti meister P. Mürk. Treeningud toimuvad igal esmaspäeval, kolmapäeval ja reedel.
</artikkel>
<artikkel>
26. jaanuaril korraldati katsed tantsurühma uute liikmete leidmiseks, kuna "Säde" teatril on praegu käsil tantsurühma täiendamine.
</artikkel>
<artikkel>
11. veebruaril esietendus teatris "Säde" A. Mälgu näidend "Mees merelt", mille lavastas A. Piller. Dekoratsioonid olid E. Sõõrolt, kuid kasutati ka endise kunstniku K. Rooleidi lavapilte. Kostüümid olid M. Neeringult. Lavastuses tegid kaasa ka sümfooniaorkester V. Kattai juhatusel ja teatri koor Alfred Pruksi taktikepi all. Osades esinesid J. Pungar, I. Raiend, M. Neering, H. Vähi, H. Mahlapuu jt. 
</artikkel>
<artikkel>
13. veebruaril toimus "Säde" teatris teistkordselt ungari õhtu, kus mängis "Puhkus ja elurõõm" Valga osakonna tantsukapell teatri tantsurühma kaastegevusel. 
</artikkel>
<artikkel>
14. veebruaril toimus "Säde" saalis Valga Rahvaülikooli taasavamine päevakohase kontsertaktusega, millest võttis osa mitmesajapealine kuulajaskond. Aktuse avas Valgamaa Rahvahariduse Ameti juhataja F. Buschmann, kes rõhutas rahvaülikoolide tegevuse vajadust. Aktusel esinesid Eesti Leegioni ohvitserid. Oma esinemises rääkisid nad leegioni tegevusest ja ülesannetest.
</artikkel>
<artikkel>
24. veebruaril oli Vabaduspäeva tähistamine, mille puhul toimusid hommikul kirikutes päevakohased jumalateenistused. Kell 11 asetasid maavanem V. Vellner, linnapea V. Männik ja Valga Noorte maleva juht E. Teenu Priimetsa kalmistul pärjad langenud sõjameeste haudadele. Kohal olid ka kooliõpetajad, õpilased, omakaitse ja teiste organisatsioonide ning saksa komandandi ja tsiviilvalitsuse esindajad. Pärjad pandi ka Vabadussõja ausamba kohale püstitatud ohvrialtarile. Pidulikuks kujunes Vabaduspäeva kontsertaktus "Säde" saalis. Pärast omakaitse orkestri avamängu avas linnapea V. Männik aktuse, mille järel Omakaitse Valgamaa maleva ülem major A. Sander andis ülevaate eesti rahva võitlusest Venemaa vastu ja Vabadussõja võidukast käigust. Major Sanderi kõnele järgnes hümn. Meeleolukat aktust kaunistas peale omakaitse orkesti mängu veel linnakiriku naiskoor A. Pruksi juhatusel. Õhtul toimus "Säde" teatris A. Mälgu "Lõunatuul" etendus.
</artikkel>
<artikkel>
5. märtsil viibis Valgas Eesti Leegioni vastuvõtukomisjon, võttes vastu leegioni astuda soovijaid julgeolekupolitsei ruumides Vabaduse 6.
</artikkel>
<artikkel>
6. märtsil andis Valga Meestelaulu Seltsi meeskoor "Sädes" kontserdi. Koori juhatas O. Mälk ja kontserdi kava koosnes peamiselt eesti heliloojate koorilauludest. Peale koorilaulude oli ka sooloettekandeid. Külalisena esines kontserdil viiulisoologa Tallinna Konservatooriumi viiuliklassi õppejõud. Herbert Laan.
</artikkel>
<artikkel>
9. märtsil avati Valgas ERÜ rahvaköök, et aidata linnaelanikke toitlustamisel. Esmajoones saavad soojat suppi puudustkannatavad lapsed ja õpilased, järgnevalt asutuste ja ettevõtete töötajad. Köögi avamisel osalesid maavalitsuse põllumajanduse osakonna juhataja J. Ratnik, varustusosakonna juhataja R. Pommer ja linnapea V. Männik. Avasõna ütles ERÜ Valga ringkonna juht J. Lepik. Rahvaköök asub Kesk tn 10, kus on korralikud ja puhtad ruumid. Kööki juhatab pr E. Lumi ja köögi personali kuulub 5 inimest. Esimene tegevuspäev tõendas, et köögi tegevust tuleb laiendada, kuna juba esimesel päeval tuli välja anda 1300 supiportsjonit. Teise katla rakendamisel võib anda päevas sooja suppi kuni 4000 inimesele.
</artikkel>
</lk>
<lk lk="217">
<artikkel>
16. ja 17. märtsil viibis järjekordselt Valgas Eesti Leegioni vastuvõtukomisjon, võttes vastu uusi leegionäre Valgast ja maakonnast.
</artikkel>
<artikkel>
21. märtsil peeti kangelaste mälestuspäeva, mis algas jumalateenistustega kirikutes. Kell ½11 asetasid saksa sõjaväe esindajad pärjad saksa sõdurite haudadele Priimetsa kalmistul, samuti Eesti Vabadussõjas langenute auks püstitatud mälestussambale. Pühalikust talitusest võttis osa ka saksa tsiviilvalitsuse esindaja, maavanem, linnapea, abiprefekt ja omakaitse ülem.
</artikkel>
<artikkel>
28. märtsil oli "Sädes" omakaitse maleva puhkpilliorkestri kontsert, kus esinesid veel omakaitse naissektsiooni keelpilliorkester ja Valga Meestelaulu Seltsi meeskoor. Kontserdi üldjuhiks oli N. Kõiv.
</artikkel>
<artikkel>
31. märtsil lavastus "Säde" teatris esietendusena saksa näitekirjaniku Jochen Huthi komöödia "Neli selli", kus esmakordselt esinesid kolm uut lavategelast: Veronika Luik, Selma Antons ja Helgi Vernik. Peale nende mängisid näidendis veel kaasa A. Päärson, M. Neering, H. Vähi, V. Sõõro, F. Kõiv ja H. Mahlapuu. Näidendi lavastas A. Piller ja lavapildid olid E. Sõõrolt.
</artikkel>
<artikkel>
6. aprillist alates asub ERÜ Valga ringkonnaamet uutes ruumides Aia tn 18, Ühispanga kõrval.
</artikkel>
<artikkel>
10. ja 11. aprillil toimusid "Sädes" Valgamaa Noorte Maleva peoõhtud, mille avas muusikapaladega maleva orkester V. Kattai juhatusel. Sellele järgnesid instrumentaal- ja vokaalsoolopalad ning tantsu- ja võimlemisettekanded. Lõpuks kanti ette katkend O. Lutsu teosest "Kevad", kus näitejuhina tegutses L. Põder ja dekoraatorina E. Sõõro.
</artikkel>
<artikkel>
11. aprillil suri kauaaegne Valga Peetri ja Luke koguduste köster ja organist Johann Pastarus, kes oli tuntud ka kirikukoori juhina.
</artikkel>
<artikkel>
15. ja 17. aprillil esietendus "Sädes" "Puhkus ja elurõõm" Valga osakonna näitetrupi esitusel Agapetuse komöödia "Patuoinas", mille lavastas Karl Veri.
</artikkel>
<artikkel>
25. aprillil, esimesel kevadpühal, mängiti "Sädes" A. Mälgu "Mees merelt" ja teisel kevadpühal, 26. aprillil andis Omakaitse orkester "Säde" aias kontserdi.
</artikkel>
<artikkel>
1. mail toimus "Säde" aias Omakaitse orkestri kontsert.
</artikkel>
<artikkel>
1. mai õhtul toimus "Säde" saalis Valgamaa eesrindlike töötajate autasustamine ja preemiate üleandmine. Sissejuhatuseks mängis "Puhkus ja elurõõm" orkester marssi, mille järel koosolijate poole pöördus sõnavõtuga Eesti Kutsekogude Keskliidu Valga osakonna juhataja H. Tallmeister. Pidulikule sündmusele järgnes teatrietendusena näidend "Mees merelt".
</artikkel>
<artikkel>
1. ja 2. mail korraldati ERÜ karbikorjandus.
</artikkel>
<artikkel>
6. mail toimus "Sädes" Veronika Luiki õpilaste tantsude õhtu, kus esitati ligi paarkümmend tantsupala, mida klaveril saatis Veera Sõber.
</artikkel>
<artikkel>
8. mail lõppes koolides õppetöö pidulike aktustega. Gümnaasiumi ja kaubanduskooli aktus peeti "Säde" saalis. Aktusel viibisid linnapea V. Männik, abiprefekt M. Laas, Omakaitse Valgamaa Maleva ülem major A. Sander, Valgamaa Rahva kasvatuse Ameti juhataja F. Buschmann, koolide inspektor J. Miilimäe ja kohalik komandant. Vaimuliku talituse pidas õpetaja Audova ja aktuse avas inspektor E. Arviste. Direktor J. Taal oma kõnes andis ülevaate möödunud õppeaastast. Soovides lõpetajatele parimat edaspidises elus, andis direktor lõpetajatele kätte lõputunnistused. Järgnesid tervitused linnapealt, maavalitsuse esindajana J. Miilimaelt jt. Aktuse muusikalises osas esines muuskapaladega "Puhkus ja elurõõm" orkester V. Kattai juhatusel, koolide segakoor O. Mälgu juhatusel ja sooloettekannetega õpilased. Tööstuskooli lõpuaktusel esinesid kõnedega koolid juhataja M. Läte ja inspektor K. Soo. Enne aktuse algust tutvustas koolijuhataja M. Läte kooliruumides väljapandud õpilaste lõputöid.
</artikkel>
</lk>
<lk lk="218">
<artikkel>
14. mai õhtupoolikul toimus Kungla tänava spordiväljakul jalgpallihooaja avavõistlus, kus kohtusid saksa raudteelased ja Valga Spordiklubi meeskond. Mängu võitis Valga Spordiklubi meeskond 6:3.
</artikkel>
<artikkel>
15. mail oli lõpuaktus naiskutsekoolis, millest võtsid osa linnapea V. Männik ja koolide inspektor J. Miilimäe. Aktuse avas koolijuhataja asetäitja pr. Elming. Kooli lõpetasid rõivaõmbluse osakonnast 13 õpilast ja kangakudumise osakonnast 8 õpilast.
</artikkel>
<artikkel>
15. ja 16. mail toimusid "Sädes" Tiina Kapperi tantsukooli õpilasõhtud, kus 42 noore tantsitari poolt esitati paarkümmend üksik- ja rühmatantsu.
</artikkel>
<artikkel>
18. mai õhtul algasid tuletõrje kevadperioodi õppused. Esimesel õppusel oli peatähelepanu pööratud tulekustutusabinõude proovimisele.
</artikkel>
<artikkel>
23. mail toimus "Säde" teatris näidendi "Vaese mehe utetall" esietendus, kus tõetruu naistudengi kuju andis S. Antons. Näidendi lavastas A. Piller.
</artikkel>
<artikkel>
28. mai õhtul toimusid "Säde" ruumides katsed näitlejate ja kooriliikmete leidmiseks ning tantsurühma täiendamiseks uute noorte jõududega.
</artikkel>
<artikkel>
1. juunist alates määrati linnahaigla juhatajaks dr Oskar Vaikna, kes töötas pikemat aega Tartu Ülikooli sisehaiguste kliinikus.
</artikkel>
<artikkel>
2. juunil toimus järjekordne rahvakontsert "Säde" aias, kus mängis omakaitse orkester N. Kõiva juhatusel.
</artikkel>
<artikkel>
Juuni algul alustati linnavalitsuse eestvõttel supelbasseini korrastustöödega. Esmajoones tuleb korrastamisele basseini ümbrus ja stardisillad. Tungivalt vajaks süvendamist ka basseini põhi, mis on mudaga täitunud. Kui saadakse selleks tehnilist abi, siis alustatakse süvendustöödega. Ka parandatakse suplejate riidehoiu kabiinid supelmajas.
</artikkel>
<artikkel>
6. juunil toimus jalgpallivõistlus Valga Spordiklubi ja Mõisaküla jalgpallimeeskondade vahel. Tasavägises mängus võitis kohtumise Mõisaküla meeskond 2:1, poolaeg 1:1.
</artikkel>
<artikkel>
14. juunil rahvusliku leinapäeva puhul toimusid kirikutes mälestusjumalateenistused.
</artikkel>
<artikkel>
22. juunil tähistati Idarinde 2. aastapäeva, mille puhul oli linn lipuehtes. Kell 18 toimus linna turuplatsil paraad, millest võtsid osa sõjaväeüksused, omakaitse, tuletõrje ja teised organisatsioonid. Paraadil esinesid kõnedega maavanem V. Vellner ja kohalik komandant Knust. Päev lõppes koosviibimisega "Säde" saalis Valga haiglas viibivate saksa ja eesti sõduritele.
</artikkel>
<artikkel>
25. juuni õhtul sängitati ap.-õigeusu kalmistul maamulda bolevike vastu võitluses langenud vabatahtlik ja endine partisan, allohvitser Vsevolod Reitsak. Sõjaväeliste auavaldustega matusetalitusest võtsid osa peale langenu omaste ja lähemate sõprade ning endiste kaasteenijate ka mitmesajaline rahvahulk. Matusetalituse pidas ülempreester Melts. Matusetalitust kaunistasid Omakaitse orkester ja Valga Meestelaulu Seltsi meeskoor. Kohal viibisid Omakaitse ülem major Sander, linnapea Männik, abiprefekt ning komandantuuri ja saksa tsiviilvalitsuse esindajad.
</artikkel>
<artikkel>
27. juunil "Puhkus ja elurõõm" Valga osakonna poolt korraldatud kontserdil esinesid sopran Elsa Maasik ja tenor Martin Taras, keda klaveril saatis Priit Nigula. Kontserdi esimeses osas esitati duett E. Aava ooperist "Vikerlased" ning M. Taras laulis Tammeveski "Üksainus õis" ja T. Vettiku "Merelä on sinine". Kontserdi teises osas kanti ette aariad Puccini ooperist "Tosca" ja "Madame Butterfly" ning Verdi ooperist "Traviata".
</artikkel>
<artikkel>
1. juulist määrati Eesti Omavalitsuse juhi 29. juuni otsusega Valga gümnaasiumi direktoriks senine Tallinna Gustav Adolfi gümnaasiumi direktor Henn Sirk. Senine direktori kt Johannes Taal kinnitati Valga gümnaasiumi inspektoriks.
</artikkel>
<artikkel>
1. juulist vabastas Eesti Omavalitsuse juht ametist ja arvas reservi Valga maavanema V. Vellneri.
</artikkel>
<artikkel>
1. juulil toimus jalgpallikohtumine Valga Spordiklubi ja Võru "Ilmarine" meeskondade vahel. Kohtumise võitis ülekaalukalt 3:0 Võru meeskond.
</artikkel>
</lk>
<lk lk="219">
<artikkel>
4. juulil algasid vabastamispäeva pidustused kirikukellade helinaga, millele järgnes puhkpilliorkestri äratusmäng linnakiriku tornist. Kell 10 algasid kirikutes jumalateenistused ja kell 14 toimus langenud kangelaste mälestamine Priimetsa kalmistul, millest võttis osa Eesti Omavalitsuse esindajana kohtudirektor Öpik, maavalitsuse aseesimees V. Maidre, linnapea V. Männik, Omakaitse ülem major A. Sander ning saksa tsiviilvalitsuse ja komandandi esindajad. Kalmistult siirduti linnaparki, kus asetati pärjad Vabadussõja mälestussamba asemele tehtud altarile. Vabastamispäeva keskseks sündmuseks aga kujunes maakondlik laulupäev "Säde" aias. Rongkäik liikus linnapargist enam kui 300 tegelasega, lippude lehvides ja orkestri saatel Kungla, Vabaduse ja Kesk tänavaid mööda "Säde" aeda. Kuigi ilm oli võrdlemisi külmavõitu ja vihmane, jälgis kontserti üle 5000 inimese. Laulupeo avas maavanema asetäitja V. Maidre, mille järel laulis ühendatud segakoor orkestri saatel. Edasi järgnes peokõne linnapealt V. Männik. Laulupeo kontserdiga alustas puhkpilliorkester N. Kõiva juhatusel, edasi olid rahvatantsud Eesti Noorte Valga Maleva ja "Puhkus ja elurõõm" Valga osakonna rahvatantsijatelt. Järgnesid ühendatud-, nais- ja meeskooride laulud A. Pruksi ja O. Mälgu juhatusel. Laulupeo lõpetas segakoor K. Tuvikese juhatusel. Peo lõppsõnas tänas Valgamaa Rahvakasvatuse Ameti juhataja F. Buschmann kõiki koosviibijaid ja osavõtjaid. Võimsaks lõppakordiks kujunes ühendatud kooride ja puhkpilliorkestrite esinemine M. Lüdigi "Laulud nüüd lähevad" ning õhtu lõppes ühislauluga "Eesti lipp".
</artikkel>
<artikkel>
4. juulil toimus Tuuda talus Valga partisanide koosviibimine, millest osales 30 partisani. Talu perenaisele avaldati tänu lahke vastuvõtu eest.
</artikkel>
<artikkel>
4. juulil tuli teatris "Säde" A. Pilleri lavastuses esietendusele ungari kirjaniku Istvan Bekkeffi komöödia tütarlaste gümnaasiumi elust "Vabandamatu tund".
</artikkel>
<artikkel>
Juulis ilmus trükist Rahvakasvatuse Peavalitsuse toimetusel Eesti Omavalitsuse väljaandel koguteos "Eesti rahva kannatuste aasta" I köide, mis käsitleb süngemat ja saatuslikumat ajajärku eesti rahva ajaloos. Kõik kirjutused põhinevad sündinud faktidel.
</artikkel>
<artikkel>
23. juulil langes Idarindel vabadussõjalase Palloni poeg Leonhard Pallon, keda mälestasid ema, õde ja teadmatuses viibiv isa ning Valga gümnaasiumi 3. lennu tüdrukud.
</artikkel>
<artikkel>
26. ja 27. augustil andis "Sädes" kontserdi tuntud eesti tenor Eedo Karrisoo, kes esitas R. Leoncavallo "Väike Pierrot", G. Puccini "Boheme" jm. Samuti võeti kuulajaskonnas kiiduavaldustega vastu A. Lemba poolt klaveril ja A. Karjuse tšellol esitatud palad.
</artikkel>
<artikkel>
Augustis loodi uus naiskoor, kes hakkab tegutsema Valga Naiskoori nime all. Koorijuhiks valiti Albert Pruks. Seda sündmust oodati Valga lauljate peres juba mõnda aega.
</artikkel>
<artikkel>
5. septembril kell 17 toimus Priimetsa kalmistul kangelaste mälestusjumalateenistus, kus jutlustas õpetaja A. Tammik. Jumalateenistust kaunistas muusikaliselt Omakaitse orkester N. Kõiva juhatusel.
</artikkel>
<artikkel>
7. septembril suri südamerabanduse tagajärjel Valga kauaaegne omavalitsusametnik ja seltskonnategelane Aadu Paim. Põrmu ärasaatmine linnakirikust Priimetsa kalmistule toimus 10. septembril.
</artikkel>
<artikkel>
19. septembril pühitses Valga Vabatahtlike Tuletõrjujate Selts oma 76. aastapäeva, mis sõjaoludest tingituna toimus tagasihoidlikult. Kella 10-12 toimus "Säde" aias tuletõrjealased võistlused. Võistluste lõppedes umbes kell 12.30 oli pärjapanek kauaaegse tuletõrje pääliku dr J. Müllersoni hauale Jaani koguduse kalmistul. Kell 14.30 kogunesid tuletõrjujad pritsimaja juurde, kus kell 15 toimus hoolsus- ja teenetemärkide kätteandmine. Sellete järgnes tuletõrjujate paraad linnakiriku juures ning paraadi lõppedes siirdusid tuletõrjujad "Sädesse" omavahelisele koosviibimisele.
</artikkel>
<artikkel>
27. septembril algas linna tänavatel asfaltkatte parandamine, mis kohati oli auklikuks muutunud. Parandustöid teostas Tallinna firma.
</artikkel>
<artikkel>
1. oktoobri seisuga oli politsei andmetel Valgas 8701 elanikku, neist mehi 4365 ja naisi 4336.
</artikkel>
</lk>
<lk lk="220">
<artikkel>
3. oktoobril suri pika, raske haiguse tagajärjel 53 a vanuses Valga seltskonnaelu silmapaistvam naistegelane Charlotte Adamson, keda jäid leinama kaks Tallinnas elavat täiskasvanut tütart ja suurearvuline sõprade pere. Tema põrm sängitati 7. oktoobril Luke kalmistule.
</artikkel>
<artikkel>
Oktoobris seoses kogu maal toimuva enamlaste poolt natsionaliseeritud varanduste tagasiandmisega, algas ka kinode tagasiandmine endistele omanikele. Valgas asuva kino "Rex" sai selle omanik Johannes Rosent tagasi 4. oktoobrist. 
</artikkel>
<artikkel>
11. oktoobril toimus Valgamaa Põllumajandusameti juhataja vahetus. Senine juhataja J. Ratnik lahkus sellelt kohalt omal soovil ja jääb edasi maavalitsuse hariduse ning ehitus- ja liiklusosakonna juhatajaks. Põllumajandusameti juhtimise andis J. Ratnik üle maa-agronoom Voldemar Riivetile.
</artikkel>
<artikkel>
13. oktoobri õhtul saabus Valka ERÜ peajuht Otto Leesment, kelle eesmärgiks oli kohaliku ringkonnaameti külastamine ja kohapeal mõningate küsimuste lahendamine. 
</artikkel>
<artikkel>
15. oktoobri õhtupoolikul juhtus Valga kesklinnas raske liiklusõnnetus, mille tagajärjel sai surma Eesti Põllumajanduse Keskvalitsuse juures töötanud mõõdutehnik Jaan Einer. Õnnetus juhtus Kesk tänaval, tarvitajate ühisuse "Koit" värava kohal, kus Vabaduse tänava poolt tulev veoauto suurel kiirusel sõitis üle kõnnitee vastu Kesk tn 5 asuva maja seina, muljudes kõnniteel asunud J. Eineri majaseina ja auto vahele. Allajäänu surm oli silmapilkne.
</artikkel>
<artikkel>
Oktoober Enamlaste võimu alt vabanemise teisel aastapäeval oli kogu linn lipuehtes, kuid päeva pühitseti tagasihoidlikult. Kell 10 toimus pärgade panek Priimetsa kalmistul saksa sõdurite haudadele ja Vabadussõjas langenud eesti sõdurite mälestussambale ning ka linnapargis ohvrialtarile. Pärjad asetati saksa sõjaväe esindajate ning Valga maakonna ja linnaelanike nimel maavanema kt V. Maidre poolt. Ka kirikutes toimusid jumalateenistused, kus mälestati langenud saksa ja eesti sõdureid. Keskpäeval andis omakaitse orkester kontserdi kino "Rex" esisel.
</artikkel>
<artikkel>
27. oktoobri õhtupoolikul toimus Idarindel langenud vabatahtliku leitnant H. Holmi ja tema võitluskaaslaste P. Mihkelsoni, V. Kenderi ja K. Püvi muldasängitamine, millest võtsid osa peale langenute omaste ja sõprade, langenute pataljoniülem kapten Otsing, endiseid partisane, kohaliku komandantuuri ohvitsere, omakaitselasi ja mitmetuhandeline rahvahulk. Sõjaväeliste auavaldustega peetud matusetalitus algas leinajumalateenistusega linnakirikus, mida pidas õpetaja A. Tammik ja ülempreester Tints ning mängis Omakaitse orkester. Leinatalituse lõppedes liikus pikk leinarong Priimetsa kalmistule, kus langenud sängitati ühishauda. Kalmule asetasid pärjad langenute pataljoniülem kapten Otsing, omakaitse nimel leitnant Tennola jt. Kalmuküngas mattus rohkete pärgade ja lillede alla.
</artikkel>
<artikkel>
Oktoobris kuulutas Eesti Omavalitsus välja 1925. a sündinud noormeeste sundusliku kaitseteenistuse.
</artikkel>
<artikkel>
27. oktoobril andis teater "Säde" teatripublikule hooaja esimese uuslavastusena läti naiskirjaniku Elina Zalite komöödia "Armu väikesed vääratused", mille tõi lavale Lembit Põder ja dekoratsioonid tegi Edgar Sõõro.
</artikkel>
<artikkel>
1. novembril algas õppetöö gümnaasiumis ja kaubanduskoolis.
</artikkel>
<artikkel>
9. novembril oli "Puhkus ja elurõõm" sümfooniaorkestri kontsert "Sädes", mida juhatas V. Kattai. Kanti ette A. Järnefeldti "Hällilaul", V. Balfe avamäng ooperile "Mustlanna", F. Schuberti h-moll sümfoonia I osa.
</artikkel>
<artikkel>
19. novembril tuli "Sädes" esietendusele Arnold Sepa näidend "Väike rumal süda", mille lavastas Väino Suri, lavapildid E. Sõõrolt.
</artikkel>
<artikkel>
Detsember Sisedirektori poolt anti Valga Teatriühingule tegutsemisluba, kelle tegevus katkes punaste sissetulekul. Valga Teatriühingu tegevus oli omariikluse päevil väga edukas ja ühingu teeneks tuleb lugeda seda, et poolkutselisele teatrile pandi tugev alus. Ühingu peakoosolek peetakse detsembris, kus tuleb valida ühingu juhatus ja kindlaks määrata tegevuskava.
</artikkel>
<artikkel>
14. detsembril pidas sisedirektori poolt tegevusloa saanud Valga vanem selts "Säde" oma peakoosoleku. Koosoleku avas üks seltsi vanimaid liikmeid J. Soo. Püstitõusmisega mälestati surma läbi lahkunud esimeest dr Müllersoni ja juhatuse liikmeid E. Grossi ning A. Paimi. Ka tuletati meelde bolševike poolt küüditatuid ja vangistatud liikmeid. Koosoleku päevakorras olid aruanded, liikmemaksu määramine, valimised ja läbirääkimised. Liikmemaksuks määrati 3 Rm. Juhatusse valiti J. Soo, H. Tuul, dr A. Tammet, J. Ratnik, M. Gross, J. Ilves, J. Änilane, A. Sõber, K. Pärt, J. Sarapuu, T. Villa ja J. Luksepp.
</artikkel>
</lk>
<lk lk="221">
<artikkel>
16. detsembril andis maavanema kt V. Maidre tagasi Olga Lepikule ja Astra Meistrile nende trükikojad, mis bolševike poolt omal ajal natsionaliseeriti.
</artikkel>
<artikkel>
Detsembris korraldati enne koolivaheaja algust Valga koolides jõulupeod. 21. detsembril oli "Säde" saalis 1. algkooli ning hiljem gümnaasiumi ja kaubanduskooli jõulupuu. 22. detsembril oli ühine jõulupuu 2. ja 3. algkooli õpilastele. Jõulupuudel esinesid ettekannetega õpilased ja ei puudunud ka jõuluvana. 22. ja 23. detsembril said õpilased kätte tunnistused ja läksid pühadevaheajale.
</artikkel>
</lk>
</hist_year>