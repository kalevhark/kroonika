<?xml version="1.0" encoding="UTF-8"?>
<hist_year hist_year="1940">
<lk lk="197">
<artikkel>
2. jaanuari õhtul peeti linnavolikogu koosolek, kus päevakorras oli uue linnapea valimine. 14 poolt- ja 6 vastuhäälega valiti teistkordselt linnapeaks T. Villa.
</artikkel>
<artikkel>
2. jaanuarist alates läks senine maakonna arst dr A. Tammet pensionile. Tema kohale asus dr A. Tammark.
</artikkel>
<artikkel>
3. jaanuari linnavalitsuse koosolekul valiti uueks linna arstiks ja linnahaigla juhatajaks dr Elmar Gross, kes asub sellele kohale 15. jaanuaril. Valga senine linnaarst J. Müllerson esitas juba novembri kuul lahkumisavalduse pensionile minekuks. Linnaarsti kohalt lahkuv dr Müllerson jääb edasi tegutsema vabakutselisena. 
</artikkel>
<artikkel>
Jaanuar Möödunud aastal sattus raskustesse H. Rauchmanni riideäri, mis oli suuremaks äriettevõtteks riidekaubanduse alal Valgas. Nüüd on Rauchmanni äri uksed suletud.
</artikkel>
<artikkel>
5. jaanuarist kinnitati siseministri poolt vastavalt linnavolikogu otsusele linnapeaks Theodor Villa.
</artikkel>
<artikkel>
13. jaanuaril pühitses oma 60. sünnipäeva Valga jaamaülem Johannes Samma, kes 1931. aastast alates oli Valga jaamaülemaks.
</artikkel>
<artikkel>
19. jaanuaril avati linnasaun kodanikele kasutamiseks. Saunas on meeste ja naiste osakond ning neli numbrisauna ruumi.
</artikkel>
<artikkel>
22. jaanuaril saabus Valgast lahkunud 1. jaoskonna kohtuniku Veske asemele määratud Harald Oert Valka, kes seni töötas jaoskonnakohtunikuna Võrus.
</artikkel>
<artikkel>
27. jaanuaril korraldas naiskutsekool "Sädes" peoõhtu, kus kavas olid deklamatsioonid ja koorilaulud A. Haava loomingust luuletaja 75. sünnipäeva tähistamiseks. Veel oli meeleolupiltide põimik "Romantika võluvallas", mille muusikalise saate koostas I. Fiskar, kes tegutses ka lavastajana. Tantsud seadsid Tiina Kapper Tartust ja E. Stahlberg ning kostüümide eest hoolitsesid kooli õpetajad ja õpilased. Tegelasteks olid õpilased ja meesosatäitjatena teatriühingu näitlejad. 
</artikkel>
<artikkel>
4. veebruaril tuli "Säde" teatris esietendusele Aug. Jakobsoni "Viirastused", kus käsitletakse abielukolmnurga probleeme.
</artikkel>
<artikkel>
Veebruaris, kooli aastapäevaks, ilmus ühisgümnaasiumi kooliajakirja "Hõik" number, mis praktiliselt kujunes viimaseks. Seda ühisgümnaasiumi õpilaspere toimetatud ajakirja anti välja esialgselt šapirograafilisel teel ja alles paar aastat hiljem trükituna Lepiku trükikojas. Lehte toimetasid õpilased ise, ainult nõustajaks ja vastutavaks toimetajaks oli kooli eesti keele õpetaja Juhan Palvadre.
</artikkel>
</lk>
<lk lk="198">
<artikkel>
17. veebruaril pidas Valga ühisgümnaasium koos keskkooliga iga-aastase koolipeo kooli aastapäeva puhul. Pidu kujunes menukaks ja vaevalt suutis "Säde" saal mahutada õpilasi ja külalisi, keda oli üle 800. Mitmekesine õpilaste esitatud kava sai aplauside osaliseks, eriti kooli vilistlase Arnold Tamme näidend "Naabrid" milles käsitleti olusid Vabadussõja päevil.
</artikkel>
<artikkel>
24. veebruari pühitsemine algas kirikukellade helinaga, kus kell 9 toimusid jumalateenistused. Kell 12 oli linna turuplatsil sõjaväelaste ja kaitseliitlaste paraad, mille võttis vastu sõjaväeringkonna ülem kolonel Liibus. Kell 13 toimus "Sädes" aktus, mille avas linnapea T. Villa. Pikema kõnega esines seal kirjanik E. Särgava, millele järgnesid tervitused.
</artikkel>
<artikkel>
25. veebruaril korraldasid skaudid koos gaididega gümnaasiumis segaeeskavaga teeõhtu, kus kavas olid mitmesugused skautlikud ja muusikalised ettekanded ning rahvatantsud ja deklamatsioonid.
</artikkel>
<artikkel>
1. märtsil lahkus ajalehe "Lõuna-Eesti" kauaaegne toimetaja Ants Meerits oma seniselt teenistuskohalt. Uueks toimetajaks sai Jaan Ratnik.
</artikkel>
<artikkel>
Märts Firma Lepik pühitses oma äritegevuse 25 aasta juubelit. Äri asutajaks oli Jakob Lepik, kes oli Tartust "Postimehe" Valga harukaupluse juhatajaks. Kui "Postimees" lõpetas Valgas oma äritegevuse, omandas kaupluse J. Lepik. 1923. a asutati äri juurde Eesti seemnevilja Ühisuse Valga osakond ja samal aastal rajati ka trüki- ja köitekoda. Pärast äriomaniku surma 1936. a, läks äri üle tema abikaasale Olga Lepikule. Firma vanadest veteranidest ei saa nimetamata jätta trükikoja juhatajat J. Merilat ja köitekoja juhatajat A. Uibot. 
</artikkel>
<artikkel>
Märts Aastate eest ehitatud Valga ujula leiab rohket kasutamist, kuid nõuab ka korrashoidu ja puhastust. Kuna linnavalitsusel selleks küllaldane krediit puudub, määras loodushoiu- ja turismiinstituut linnale ujula korrastamiseks 2000 kr toetust. Koos linnal olevate summadega loodab linnavalitsus ujula korda teha. Töödega alustatakse varakevadel ning need viiakse läbi teedeministeeriumi veeteedetalituse insener Vihmani projekti järgi.
</artikkel>
<artikkel>
4. märtsil peeti Valga noorkotkaste maleva staabi koosolek. Edukama tegevuse saavutamiseks otsustati malevale muretseda uus spordipüss, välitelk ning pingpongi laud. Seoses abipealiku D. Amoni asumisega maleva instruktori kohale, valiti uueks pealiku abiks senine kultuuri- ja informatsioonipealik O. Kajak, kuna uueks kultuuri- ja informatsioonipealikuks valiti A. Viiding. Malevase kasvatuse nõuniku koht otsustati likvideerida, kuna loodi maleva laskurpealiku koht, kelleks valiti major Koort ning tema esimeseks abiks maleva instruktor Amon. Otsustati osa võtta üleriigilistest spordivõistlustest millised käesoleval aastal arvatavasti peetakse Valgamaal.
</artikkel>
</lk>
<lk lk="199">
<artikkel>
5. märtsil korraldati Valgas pimendamisharjutus, mis kestis kuni kolmapäeva varahommikuni. Täispimendusest, mis kestis teisipäeva õhtul kella 7-8, teatati tuletõrjesireenide ja veduriviledega. Sel ajal oli ka liiklemine keelatud. Pimendusharjutust jälgis kodanliku õhukaitse juht ja tuletõrjekorpuse pealik kolonelleitnant R. Vaharo, jäädes pimendamisharjutusega täiesti rahule. Hiljem tutvus ta ka Valga tuletõrjeabinõudega.
</artikkel>
<artikkel>
10. märtsil peeti Valgas kaupmeeste päeva, millest osavõtt oli rohkearvuline. Kaubandus-tööstuskoja nõunik Berendsen rääkis olukorrast ja väljavaadetest kaubanduse alal ning tähendas, et raskete aegade tõttu tuleb ka kaupmeeskonnal kanda senisest suuremaid raskusi. Siiski on kaupmeeste olukord töösturite omast kergem, sest viimased peavad oma tegevust piirama toorainete puudumisel. Kaupmeeskonna suuremaks ülesandeks on valvata, et kaupade hinnad põhjendamatult ei tõuseks. Kaupmeeste päevale järgnes Valga kaupmeeste ja töösturite seltsi peakoosolek, kus seltsi esimees J. Meister andis ülevaate seltsi möödunud aasta tegevusest.
</artikkel>
<artikkel>
10. märtsil tuli "Sädes" esietendusena lavale F. Molnari näidend "Õnnehaldjas".
</artikkel>
<artikkel>
Märtsi keskel, enne lihavõttepühi keelas "Säde" seltsi juhatus oma 1910. a ehitatud maja teatrisaalis tantsupidude korraldamise, kuna leiti, et saali all oleva restorani lagi oli vajunud ja milletõttu saali põrandat ei peetud küllalt kindlaks. Kuna "Säde" saal on linnas ainus ruum, kus pidusid ja teatrietendusi korraldada saab, tekkis ärevus, et linn jääb üldse ilma kohast, kus pidusid korraldada. Asja selgitamiseks kutsuti kokku komisjon, kuhu kuulus ka teedeministeeriumi esindaja. Komisjon leidis, et tavalisteks rahvakogunemisteks pole saali tarvis sulgeda, kuid tantsupidude keeld on ettevaatuse mõttes õige. Ka otsustas seltsi juhatus saali all oleva restorani lae kindlustada tugisambaga.
</artikkel>
<artikkel>
1. aprillil avati uudne õppeasutus — järelkool, mis on mõeldud nendele noortele ja täiskasvanutele, kelle haridustee on jäänud pooleli. Avamisel esines avasõnaga koolide inspektor A. Kõiv. Kooli peab üleval Valga Rahvaülikool. Õppetegevus kestab 1½ kuud ja jätkub sügisel. Järelkoolis käsitletakse igapäevases elus vajalikke teadmisi keskkooli õppeainete alalt ning õppejõududeks on algkoolide ja keskkoolide õpetajad. Osavõtt on kõigile tasuta ja õppetöö toimub kaks korda nädalas õhtuti kella 7-9 gümnaasiumi ruumides.
</artikkel>
<artikkel>
13. aprilli hommikuse rongiga saabus Valka kaitseliidu ülem kindralmajor Orasmaa, keda jaamas olid vastu võtmas kaitseliidu ja sõjaväe esindajad. Kindral Orasmaa saabus siia koos Kaitseliidu peastaabi ülema kolonel A. Balderiga, et tutvuda Valgas asuvate Kaitseliidu üksustega. Hommikupoolikul tutvuti maleva staabi ja allüksuste asjaajamisega. Õhtupoolikul toimus üksuste ülevaatus maleva maja ees. Kaitseliidu ülem jäi revideerimisega rahule.
</artikkel>
<artikkel>
21. aprillil esietendus "Säde" teatris "Kohtunik Marta".
</artikkel>
<artikkel>
22. aprillil korraldasid skaudid jüripäeva tähistamiseks tõrvikrongkäigu, mis algas linnakiriku juurest ja kulges linnaparki Vabadusõja mälestussamba juurde, kus kõnega esines skautide maleva vanem A. Siller.
</artikkel>
<artikkel>
Aprill Garnisoni spordiplats, mida on aastaid kasutanud sportlased, on muutunud peaaegu kasutamiskõlbmatuks. Nüüd asus garnisoni spordikomisjon spordiplatsi korrastama. Uuesti täidetakse liivaga kõik hüppekastid ja hoovõturajad, samuti tuleb parandamisele jooksurada.
</artikkel>
<artikkel>
27. aprillil toimus Kaitseliidu maleva saalis noorkotkaste perekonnaõhtu. Vaheldumisi ettekannetega ka tantsiti orkestri "Lõbusad kotkad" helide saatel. Kogu õhtu möödus meeleolukalt.
</artikkel>
<artikkel>
30. aprillil oli Kaitseliidu raudtee pataljoni aastapäeva tähistamine raudteelaste kodus, kuhu oli ilmunud arvukas raudtee kaitseliitlaste pere. Aktuse avasõna üt1es pataljoni päälik insener Leevald, andes lühikese ülevaate pataljoni asutamisest ja tööst. Pataljoni tervitasid maleva päälik kolonel Kulbok, naiskodukaitse esinaine pr Aaremäe jt. Aktusel esines Kaitseliidu puhkpilliorkester. Aktuse lõpetas raudteepolitsei komissar A. Soond. Pärast aktust oli raudteelaste kodu juures asuval platsil maituli, kus tulekõne pidas J. Saarmäe. Hiljem viibis pataljonipere koos kutsutud külalistega lõbusas meeleolus teelauas.
</artikkel>
</lk>
<lk lk="200">
<artikkel>
11. mail peeti Valga koolides emadepäeva aktuseid.
</artikkel>
<artikkel>
12. mail korraldati üle riigi emadepäeva. Valgas oli esimesel suvistepühal, 12. mail jutlus linnakirikus, kus jutlustas õpetaja A. Tammik ning laulis õpilas- ja kirikukoor. Kell 13 toimus aktus "Sädes", kus emade rinda ehiti lilledega. Laval esitasid õpilased laule, deklamatsioone ja tantse.
</artikkel>
<artikkel>
23. mail korraldas Valga gümnaasium koolitöö lõppedes kevadpeo, mis algas rongkäiguga gümnaasiumi õuelt kooliorkestri helide saatel "Säde" aeda. Siin toimusid tütarlaste ja poeglaste võimlemisettekanded õpetajate Vesilo ja Loori juhatusel ning esines kooli orkester muusikapaladega ja õpilaste segakoor Fr. Klementi juhatusel.
</artikkel>
<artikkel>
24. mail pühitses kohaliku ajalehe "Lõuna-Eesti" toimetus lehe ilmumise 20. aastapäeva. "Lõuna-Eesti" esimene number ilmus 19. septembril 1921 Jaan Pommeri toimetusel. 1925. a hakkas lehte välja andma Valga Panga direktor A. Kokkult ja trükkima hakati Lepiku trükikojas. 1928. a aprillis läks leht KÜ "Postimees" kätte ja kui varem leht ilmus 1-2 korda nädalas, siis hakkas ta nüüd ilmuma pidevalt kolm korda nädalas.
</artikkel>
<artikkel>
24. mail lõppes koolides õppetöö, välja arvatud kesk- ja kutsekoolide vanemates klassides, kus toimusid riigikaitse õppused 8. juunini.
</artikkel>
<artikkel>
25.-27. maini toimus naiskutsekooli õpilastööde näitus kooli ruumides. Tänavu lõpetas naiskutsekooli 21 noort, neist 15 rõivaõmblus- ja 6 kangakudumisosakonna. 
</artikkel>
<artikkel>
26. mail lõpetati 1939/40. teatrihooaeg Ilmari Turja näidendiga "Kohtunik Marta”. Hooajal toimus "Säde" teatris 29 etendust ja toodi lavale 10 näidendit. Esietendustena mängiti E. Sheldoni "Romaan", M. Raua näidend "Kirves ja kuu", A. Kivi komöödia "Nõmmekingsepad", H. Wuolijoki "Justiina", L. Szilagy ja M. Eisenmanni operett "Mootorpruut", A. Jakobsoni draama "Viirastused", F. Molnari "Õnnehaldjas". Näitlejateks palgati uute jõududena kaks kutselist näitlejat - M. Söödor Viljandi "Ugalast" ja Ants Toiger Tartust. Oma jõududest lõid kaasa K. Veri, O. Raudheiding, L. Põder, F. Sõõro, F. Lipp, K. Palmre jt.
</artikkel>
</lk>
<lk lk="201">
<artikkel>
2. juunil algasid Valgamaa noortepäevad. Kell ½10 kogunesid pidustusest osavõtjad maanoored ja noorteorganisatsioonid "Säde" aeda siseministri vastuvõtuks, mis toimus ohvitseride kasiino juures, kuhu oli üles rivistatud noorte spaleer. Siseminister A. Jürima saabus kell 10 autol. Teda tervitasid maavanem V. Vellner, maanoorte vanem J. Uuemaa, politseikomissar E. Kaljuver, linnapea T. Villa ja kaitseringkonna ülem kolonel Liibus. Kell 11 algas "Säde" aias vabaõhu jumalateenistus, kus õnnistati maanoorte lippe. Vaimuliku talituse pidasid praost J. O. Lauri, õp A. Tammik ja preester J. Melts. Pärast jumalateenistust algas pidulik kontsertaktus, mille avas maavanem V. Vellner. Järgnevalt esines gümnaasiumi ja maanoorte segakoor Fr. Klementi juhatusel. Peokõne pidas minister Jürima. Järgnesid veel noorte esinemised ja tervitused. Pärast lõunat toimus organisatsioonide ühine rongkäik garnisoni spordiplatsilt "Säde" aeda, kus algas kell 14 vabaõhupidu, millest ka siseminister osa võttis. Kavas olid muusikaettekanded gümnaasiumi orkestrilt, nais- ja meesvõimlemisettekanded ning rahvatantsud maanoorte ja ÜENÜ osakonna liikmete esitusel. Lõpuks kanti ette A. Kurve vabaõhunäidend "Mõte saab teoks" M. Söödori lavastuses.
</artikkel>
<artikkel>
4. juuni õhtul toimus "Säde" aias kodutütarde keelpilliorkestri kontsert, mida juhatas N. Kõiv.
</artikkel>
<artikkel>
Juuni Staadioni ehitustööd ühisgümnaasiumi ja Kungla tänava vahelises orus on käimas. Töödejuhatajaks on Tehnikaülikooli üliõpilane A. Pettai. "Säde" teatri senine näitejuht Valter Soosõrv lahkus Valga teatri teenistusest ja asus Tallinna Töölisteatri näitejuhi kohale. Valga Teatriühingul on käimas läbirääkimised uue näitejuhi palkamiseks Narva teatri näitejuhi A. Pilleriga ja Kuresaare näitejuhi R. Kuljusega. Samuti on kõne all olnud veel mõned teatritegelased Tartus ja Tallinnas.
</artikkel>
<artikkel>
Juuni Noorkotkaste Valga malev teostab alati intensiivset ettevalmistust suviste õppe- ja puhkelaagrite korraldamiseks. Tänavu siirduvad Valga noorkotkad laagrisse Taheva valda Koiva jõe äärde. Maleva poolt määrati laagrivanemaks V. Vellner, abideks Fr. Klement ja A. Kõiv ning laagripealikuks J. Uuemaa. Õppepealikuks on D. Amon ja spordipealikuks P. Nõo.
</artikkel>
<artikkel>
14. juunil algas Koikkülas Koiva jõe ääres Valga noorkotkaste maleva suvelaager, millest võtab osa ligi 200 noort. Külalistena viibivad laagris ka Harju- ja Võrumaa noorkotkad. Laager kestab 17. juunini.
</artikkel>
<artikkel>
17. juunil Juba pärast baasilepingu sõlmimist teravnes vahekord Eesti ja NSVL vahel. Meie valitsusele esitati ridamisi alusetuid süüdistusi, mis lõppes sellega, et 17. juunil ületasid Nõukogude Liidu väed riigipiiri ja liikusid Tallinna suunas. Sellega algasid eesti rahva kannatusaastad.
</artikkel>
<artikkel>
18. juunil andis Sõjavägede ülemjuhataja kindral Laidoner kolm määrust, milles esimene keelas eraisikutel omada relvi. Teise määrusega keelati kuni 1. juulini igasugune avalike koosolekute pidamine ja rahvakogunemine. Kinod, kohvikud ja restoranid tulid sulgeda kell 11 õhtul. Kolmas väljaantud määrus keelas pildistamise ja filmimise väljaspool kinniseid ruume. Keelati isegi pildistamis- ja filmimisvahendite kaasaskandmine.
</artikkel>
<artikkel>
21. juunil algasid vene vägede toetusel käputäie eesti kommunistide korraldatud miitingud.
</artikkel>
<artikkel>
21. juuni hilisõhtul toimus Valgas töölisaktiivi nõupidamine, kus võeti vastu otsus korraldada meeleavaldus. Järgmisel hommikul kogunesid töölised linna käitistest raekoja ette miitingule, kus kõnedega esinesid A. Päss, advokaat P. Hermann ja ajakirjanik V. Lehari. Pärast kõnesid võeti vastu resulutsioonid ja siirduti siis vangla juurde, kust vabastati poliitvange.
</artikkel>
<artikkel>
24. juunil moodustati Valga Töörahva Ajutine Komitee, kuhu valiti juhatuse liikmeteks A. Päss, P. Hermann, L. Mõtus, V. Lehari, E. Urb ja EKP Valgamaa volinik J. Oinas. Esimeseks tähtsamaks sammuks peeti maakonna ajalehe "Lõuna-Eesti" ülevõtmist. Lehe uueks vastutavaks toimetajaks sai endine toimetusliige L. Mõtus.
</artikkel>
<artikkel>
27. juunil andis Kaitseliidu ülem kindralmajor J. Orasmaa käskkirja Kaitseliidu likvideerimise kohta, mille aluseks oli Vabariigi presidendi poolt väljaantud Kaitseliidu likvideerimise seadus. Selle käskkirja alusel lõpetas Kaitseliit oma tegevuse 28. juunist 1940 ja kõik Kaitseliidu liikmed vabastati endale võetud kohustustest ning nendel keelati vormi kandmine. Algas Kaitseliidu üksustelt relvade ja muu varanduse äravõtmine.
</artikkel>
</lk>
<lk lk="202">
<artikkel>
30. juunil peeti "Säde" aias suur kontsertmiiting, kus kõnedega esinesid Eesti Ametühingute Keskliidu juhatuse liige A. Päss ja Valgamaa töölisliikumise organisaator Kristjan Kukk.
</artikkel>
<artikkel>
1. juulil alustati tööstuskooli hoone ehitamist Kungla—Maleva tänava nurgale.
</artikkel>
<artikkel>
8. juulil vabastati Vabariigi presidendi käskkirjaga omal soovil senine Valga maavanem V. Vellner ja sama käskkirjaga nimetati uueks maavanemaks vandeadvokaat Paul Hermann, kes asus ametisse. Abimaavanemaks nimetati Voldemar Joakit.
</artikkel>
<artikkel>
Juulis viidi 3. üksiku jalaväepataljoni ülem kolonelleitnant A. Häelme Pärnu 9. jalaväepataljoni ülemaks. 3. jalaväepataljoni ajutiseks ülemaks määrati kapten A. Kalm.
</artikkel>
<artikkel>
17. juulil andis Eesti Vabariigi siseminister määruse, mis kohustas kõiki majade valdajaid muretsema hiljemalt 20. juuliks NSVL lipu ja selle heiskama riigilipu kõrvale riiklike tähtsusega sündmustel ja päevadel.
</artikkel>
<artikkel>
17. juulil peeti turuplatsil miiting valimisvõidu tähistamiseks. Meeleavaldusele mindi raekoja eest rongkäigus, millest võtsid osa Valga Töörahva Ühingu liikmed, sõjavägi, raudteelased, maa- ja linnavalitsuse töötajad ning punaarmee Valga garnison. Miitingu avas Kristjan Kukk, kes mainis, et 14. ja 15. juuli valimistel purustati jäädavalt tagurluse võim. Järgnesid tervitused ja sõnavõtud sõjaväelaste ja raudteelaste ning punaarmee esindajatelt. Edasi esines riigivolikogusse valitud saadik Adolf Päss, kes tänas rahvast temale osutatud usalduse eest ning andis lubaduse, rakendada kogu oma jõud ja oskused rahva teenistusse. Miitingu lõppedes siirduti rivikorras "Säde" aeda, kus toimus kontsert punaarmeelaste esitatud kavaga.
</artikkel>
<artikkel>
19. juulil toimus linnaameti üleandmine. Vabariigi presidendi käskkirjaga määrati Valga linnapeaks Kristjan Kukk. Senine linnapea T. Villa vabastati ametist omal soovil.
</artikkel>
<artikkel>
Juulis moodustati ajalehe "Lõuna-Eesti" uus toimetus. Vastutavaks toimetajaks sai Leho Mõtus ja toimetajaks Valdar Lehari, kes aga 27. juulil lahkus toimetusest, siirdudes teisele tööle ja uueks toimetusliikmeks asus Alfred Nälk. 
</artikkel>
<artikkel>
Juulis Sisekaitse ülema otsusega tagandati senine "Säde" seltsi juhatus ja asendati uute liikmetega, kelleks said: esimees — Paul Hermann ning liikmeteks Kristjan Kukk, Hilda Aller, Voldemar Joakit, Jaan Madal, Valdar Lehari, Ants Tarnaste, Leho Mõtus, August Kõiv ja Aleksander Ojakäär.
</artikkel>
<artikkel>
27. juulist vabastati siseministri käskkirjaga omal palvel senine abilinnapea Juhan Ilves. Uueks abilinnapeaks nimetati Arvo Voore. Ka senine linnanõunik Nikolai Kõiv vabastati siseministri käskkirjaga ametist. Tema asemele määrati Villem Kattai.
</artikkel>
<artikkel>
6. augustist alates hakkas Eestis kehtima Moskva aeg. Kellad keerati senisest ajast 1 tund ette.
</artikkel>
<artikkel>
August Linnavalitsuse poolt esitati linnaarsti kohale dr S. Polikovski.
</artikkel>
<artikkel>
August Vabariigi valitsuse otsusega vabastati ametist senine politseikomissar Ed. Kaljuver.
</artikkel>
<artikkel>
8. augustil toimus uueks linnanõunikuks määratud Villem Kattai poolt ameti ülevõtmine lahkuvalt nõunikult N. Kõivalt.
</artikkel>
<artikkel>
12. augustist alates asus ajalehe "Lõuna-Eesti" toimetusse tööle Luise Kapstas. Toimetuse koosseisust lahkus omal soovil A. Nälk.
</artikkel>
<artikkel>
13. augustist alates asub Valga töörahva organiseerimiskeskus uutes ruumides, endises ohvitseride kasiino majas "Säde" aias. Samas asub ka kompartei sekretariaat ja komnoorte staap ning sõdurite kodu.
</artikkel>
<artikkel>
Sügissuvest alates hakkas Valgas, nagu mujalgi Eestis, toimuma eraettevõtluse likvideerimine. Hakati riigistama kauplusi ja tööstusi. Teiste hulgas natsionaliseeriti ka raamatukauplused ning trüki- ja köitekojad "Kultuur" ja firma Lepik. Kaupluse "Kultuur" komandandiks sai K. Mõttus ja Lepiku raamatukaupluse komandandiks V. Lehari.
</artikkel>
</lk>
<lk lk="203">
<artikkel>
Sügissuvest alates Politsei keelas "Säde" suures saalis tantsupidude korraldamise, seoses saali põranda halva seisukorraga. "Säde" seltsi uus juhatus otsustas oma viimasel koosolekul alustada eeltöödega saali põranda kindlustamiseks, et seal saaks jälle endiselt tantsupidusid korraldada. Otsustati alumisel korrusel asuvasse väiksesse saali ehitada kaks tugisammast, mis seal ka enne väikese saali remonti 7 aasta eest olid.
</artikkel>
<artikkel>
15. augustist lahkus Felix Uibo omal soovil maavalitsuse administratsiooniosakonna asjaajaja kohalt. Uueks asjaajajaks määrati senine maanõunik H. Mardi, kes ühtlasi täidab ka maavalitsuse revidendi ülesandeid. Maavalitsuse nõunikuks määrati senine haridusosakonna asjaajaja J. Kõivumägi.
</artikkel>
<artikkel>
19. augustist määras haridusministeerium Valga keskkooli direktori ajutiseks kohusetäitjaks Aleksander Rikkeni.
</artikkel>
<artikkel>
20. augusti õhtul toimus teatrihooaja alguse tähistamiseks "Säde" teatritegelaskonna koosolek, millest võttis osa umbes poolsada teatriinimest. Koosoleku avas "Säde" seltsi juhatuse liige O. Raudheiding, andes esimesena sõna "Säde" seltsi esimehele P. Hermannile. Teisena esines EKP Valga komitee sekretär J. Oinas, kes oma sõnavõtus rõhutas, et teater pole ainult ajaviite ja lõbustuskoht, vaid ta peab muutuma uues sotsialistlikus ühiskonnas ka kasvatajaks. Pikemalt selgitas uusi ülesandeid teatritöös näitejuht A. Piller. Kõne lõpul pöördus A. Piller tegelaskonna poole, tänades kõiki osavõtu eest ning avaldas lootust, et nad viivad Valga teatri võitude suunas.
</artikkel>
<artikkel>
Augustis valiti Valga teatriühingule uus juhatus, koosseisus P. Hermann — Valga Töörahva Ühingu poolt, A. Ojakäär — "Säde" seltsi esindajana, L. Karolin — komnoorte esindajana, E. Joakit — kompartei esindajana ja O. Raudheiding — teatritegelaste poolt. Ametite jaotamisel valiti esimeheks P. Hermann, abiesimeheks A. Ojakäär, laekuriks E. Joakit, sekretäriks O. Raudheiding ja tema abiks L. Karolin.
</artikkel>
<artikkel>
Augustis "Säde" saali põranda seisukorra selgitamiseks võeti saali põrand lahti, kusjuures selgus, et põranda talad on täiesti pehkinud. Seltsi juhatuse korraldusel suleti saal kuni uue põranda valmimiseni ja hakati tegema eeltöid uute talade paigaldamiseks.
</artikkel>
<artikkel>
25. augustil tähistasid tuletõrjujad oma aastapäeva, mis algasid tuletõrjealaste võistlustega "Säde" aias. Kell 5 pl toimus paraad linnavalitsuse ees, kus autasustati tuletõrjujaid.
</artikkel>
</lk>
<lk lk="204">
<artikkel>
30. augustil pühitses Valgamaa noorus rahvusvahelist noortepäeva, mille puhul toimus noortepäevale pühendatud miiting kino "Rex" ruumides, mille avas Valgamaa komnoorte sekretär L. Karolin. Pikema kõnega noorte ja eriti komnoorte ülesannetest kõneles ülemnõukogu saadik A. Päss. Veel järgnesid sõnavotud J. Oinaselt ja linnapea K. Kukelt.
</artikkel>
<artikkel>
1. septembril algas noortepäev vihmast ja külmast hoolimata, mil töötav ja õppiv noorus ning kehakultuurlased kogunesid "Säde" aeda. Osavõtjaid oli tulnud ka maakonnast. Orkestrihelide saatel ja lippude lehvides siirdus ühine rongkäik Kesk ja Vabaduse tänavaid mööda linna turuplatsile, kus algas miiting, mille avas EKNÜ Valga komitee sekretär L. Karolin. Noori tervitasid J. Oinas, A. Päss ja rahvaarmee esindaja Jaanimägi. Pärast miitingut sammusid noored tiheda vihmasaju all sportlikele võistlustele spordiväljakul, kus toimus jalpallivõistlus Raudteelaste Kutseühingu Spordiringi ja Eesti Rahvusarmee jalgpallimeeskondade vahel, mille võitsid raudteelased tulemusega 2:0. Edasi toimus veel teatejooks, kuid muud võistlused jäid pidamata lakkamatu vihma tõttu. Noortepäev lõpetati 1. algkooli ruumides noorte kunstilise isetegevuse õhtuga. 
</artikkel>
<artikkel>
September Kuna "Säde" saalis tehtava remondi tõttu pole kahe kuu jooksul seal võimalik etendusi anda, siis toimuvad esimesed teatrietendused raudteelaste kodus, Praegu tehakse ettevalmistamisi uute näidendite lavale toomiseks. Hooaja avatükiks on A. H. Tammsaare—Särevi "Põrgupõhja uus vanapagan", mille etendus toimub septembri lõpul.
</artikkel>
<artikkel>
10. septembril algas kõikides koolides õppetöö. Valga keskkoolis toimus koolitöö pidulik avamine kell 9 hommikul. Aktuse avas kooli dir A. Rikken, millele järgnesid sõnavõtud linna- ja maakonna juhtidelt. Ka naiskutsekoolis toimus avaaktus, kus õpilasi tervitas kooli juhataja Lepp.
</artikkel>
<artikkel>
15. septembri õhtul toimus raudteelaste kodus "Säde" teatri hooaja avamine estraadikavaga. Enne kava algust pidas "Säde" seltsi esimees P. Hermann sisuka avakõne, tervitades ühtlasi teatrikülastajate peret. Kontsertosas esitas Betsi Peenemaa klaveripalu ja Robert Peenemaa mängis viiulil ning külalisesineja Tallinnast bariton Jüri Viinamägi esines lauludega. Eeskava teises osas lõbustasid publikut punaarmee akrobaadid ja bajanistid. Veel esitati "Säde" teatritegelaste poolt deklamatsioone ja lõpuks ühevaatuseline naljamäng "Naiskodanik briljantidega". Eeskavale järgnes tants keelpilliorkestri saatel V. Kattai juhatusel. 
</artikkel>
<artikkel>
17. septembril toimunud raudteesõlme töötajate välkmiitingul võeti vastu otsus hävitada Soome vabatahtlike mälestustahvel linnakiriku seinalt. Miitingu lõppedes liikusid töölised kiriku juurde ja purustasid mälestustahvli ning kõrvaldasid selle seinalt.
</artikkel>
<artikkel>
September Valgamaa parteiorganisatsioon oli algul väike. 1940. a sügiseks oli maakonnas kommuniste vaid poolesaja ringis. Maakonnakomitee esimeseks sekretäriks oli Johannes Oinas, keda oli 14 aastat hoitud Patarei vanglas. Valga esimeseks maavanemaks sai Paul Hermann, kes küll hiljem suunati Tallinna prokuratuurisüsteemi tööle. Tema asemele sai Voldemar Joakit. Valga linnavalitsuse esimeheks määrati Kristjan Kukk. Komsomolisekretärina töötas algul Arseni Kallaste. Pärast tema suunamist 1940. a sügisel sõjakooli sai komsomolisekretäriks Viktor Uibo.
</artikkel>
<artikkel>
September Valga linnavalitsuse viimasel koosolekul muudeti Valga tänavanimesid: Kesk tänav koos Kuperjanovi tänavaga nimetati Nõukogude tänavaks, Poska — Kingissepa tänavaks, Vabaduse Võidu tänavaks, Maleva — Punaarmee tanavaks, kpt Irve — Raudtee tänavaks ja Piiri — Side tänavaks.
</artikkel>
<artikkel>
2. oktoobril toimus Valga ajalehe nime muutus ja ilmus ajalehe esimene number. Lehe nimeks sai "Valga enamlane" ja lehe vastutavaks toimetajaks Leho Mõtus. 
</artikkel>
<artikkel>
Oktoobris hakkas Valga muusikakool tegutsema uutes ruumides Võidu tn 15. Valga muusika algkooli on vastu võetud 60 õpilast. Eriti suur tung on klaveri- ja viiuliklassi.
</artikkel>
<artikkel>
13. oktoobril toodi "Säde" teatri avaetendusena lavale A. Särevi dramatiseering A. H. Tammsaare näidendist "Põrgupõhja uus vanapagan". Lavastaja A. Piller, dekoraator E. Sõõro. Osades esinesid Vanapaganana A. Pahla, Kaval-Antsuna F. Sõõro, Lisettena J. Pungar ja vanapagana tütre Maiana V. Tabak.
</artikkel>
</lk>
<lk lk="205">
<artikkel>
14. oktoobril algas Valga muusikakoolis õppetöö. Muusika algkooli õppejõududeks määrati: Osvald Mälk — õpetajaks teoreetiliste ainete alal, Robert Peenemaa — õpetajaks viiuli erialal, Betsy Peenemaa ja Veera Sõber — õpetajateks klaveri erialal, Johan Madisson — õpetajaks puhkpillide alal, Herbert Piirimets — õpetaja teoreetiliste ainete alal, Helmi Pajuri, Klaudia Voitk ja Friedrich Klement — õpetajateks-tunniandjateks.
</artikkel>
<artikkel>
6. novembril algasid Oktoobrirevolutsiooni aastapäeva pühitsemised juba pärast tööpäeva lõppu, mil peeti miitinguid tehastes, asutustes ja koolides. Pidupäevakohaselt olid kaunilt dekoreeritud raudteejaam, "Säde" seltsimaja, raekoda ja teised hooned. Pidulik aktus toimus raudteelaste kodus, kus räägiti töövõitudest ja premeeriti tööeesrindlasi. Õhtu kunstilises osas esines raudteelaste meeskoor ja keelpillide orkester. Aktused toimusid veel 1. algkoolis ja kinos "Rex".
</artikkel>
<artikkel>
7. novembril kujunes pidustuste haripunktiks demonstratsioon-rongkäik, millest võtsid osa punalippude, loosungite ja tööembleemidega varustatud töötajad, kes suundusid Läti-Valka naabritele külla, kus sealse rahvamaja esisel toimus ühine miiting. Miitingul võtsid sõna nii eesti kui ka läti komparteide sekretärid ning linna- ja maavalitsuse juhid. Pärast miitingut mindi ühises rongkäigus tagasi Eesti-Valka, kus raekoja ette püstitatud tribüünil tervitasid partei- ja linnajuhid mööduvaid kolonne.
</artikkel>
<artikkel>
November Vastavalt ENSV Kergetööstuse Rahvakomissariaadi Polügraafiatööstuse Valitsuse kavale, kuuluvad väiksemad trükikojad liitmisele. Sellekohaselt jäi Valgamaale, asukohaga Valga linn, töötama ainult üks trükikoda. Liideti Valga trükikojad "Võit" (end Lepiku trükikoda) ja "Kultuur". Uue trükikoja asukohaks sai praeguse "Kultuura" ruumid, kuhu hiljem tuuakse ka Tõrva trükikoda. Ühendatud ettevõtte direktoriks jäi senine komissar K. Mõttus, kuna V. Lehari siirdus ajalehe "Valga enamlane" toimetuse sekretäriks. Mõlematele natsionaliseeritud ettevõtetele kuulunud raamatukauplused liideti üheks, kusjuures nende asukohaks said senise "Võidu" ruumid. Ka suuremad eramajad natsionaliseeriti. Valgas kuulus riigistamisele 250-300 maja.
</artikkel>
<artikkel>
19. novembril suri Valga raudtee teemeister Rudolf Lambur.
</artikkel>
<artikkel>
Detsember Seoses tasuta arstiabi võimaldamisega, asuti linnahaigla laiendamisele. Kui varem oli haiglas vaid 40 voodikohta, siis praegu on neid 67. Erilist rõhku tahetakse panna sise- ja nakkushaigla osakondade laiendamisele. Linnahaigla juhatajaks on dr Polikovski.
</artikkel>
<artikkel>
Detsember "Säde" saali põrand on valmis. Põrand tehti õõnestelliskividest ning betoneeriti ja on esimene sellelaadne Valgas.
</artikkel>
<artikkel>
16. detsembrist alates töötab haigla kirurgina endise Tartu Erahaigla kirurg dr August Pobul.
</artikkel>
<artikkel>
31. detsembril antakse "Säde" teatri saalis esimene etendus. Avaõhtu kava on mitmekesine, kus kaastegevana esinevad "Estoonia" teatri ooperisolist Vootele Veikat, balletisolistid R. Rannik ja N. Zõgankova ning "Säde" näitlejad.
</artikkel>
</lk>
</hist_year>